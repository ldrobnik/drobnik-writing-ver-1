<div class="jumbotron omnivoria">
    <div class="main-jumbopanel">
        <h3>Łukasz Drobnik</h3>
        <h1>WSZYSTKOŻERNOŚĆ</h1>
        <h4 class="description">Opowiadanie</h4>
    </div>

    <div class="secondary-jumbopanel">
        Tekst ukazał się w&nbsp;2015&nbsp;r. w&nbsp;<a href="http://kwartalnikwyspa.pl/category/numer-2015suplement/" target="_blank"><i>Wyspie</i> (nr 4 - Suplement)</a>.
    </div>

    <video autoplay loop src="videos/omnivoria.mp4" poster="images/poster-omnivoria.jpg"></video>
</div>
<div class="story omnivoria">
    <p id="first">Urodziłam się z&nbsp;ospałym sercem. Przez lata nikt tego nawet nie podejrzewał, ale komunikacja na linii przedsionek-komora nie do końca u mnie działa jak należy. Impulsy elektryczne, zamiast biec od razu, gdzie ich miejsce, trochę się po drodze ociągają, przez co komory kurczą moment później, niż powinny.</p>
    <p>Przypadłość nie dawała o&nbsp;sobie znać, dopóki w liceum, na lekcji wuefu, w środku meczu siatkówki, tuż przed próbą odebrania piłki, nagle nie zemdlałam. Pamiętam tylko mrok i&nbsp;zapach kurzu, i&nbsp;uczucie, jakbym sunęła w dół miękkiego czarnego tunelu, całkiem bezwładna, głębiej i&nbsp;głębiej. A&nbsp;potem sufit pełen śladów po odbitych piłkach, światło od brudnych okien, krąg przestraszonych twarzy na pierwszym planie.</p>
    <p>Objawy ustąpiły same, gdy lekarze postraszyli mnie zabiegiem. Czasem może tylko męczę się odrobinę szybciej niż inni.</p>
    <div class="text-separator"></div>
    <p class="inline-heading">C<sub>10</sub>H<sub>12</sub>N<sub>2</sub>O</p>
    <p>Ciepły poranek zapowiada upalny dzień. W skrzynce na listy znajduję kolejną bladoniebieską kopertę. Nawet jej nie otwieram, a&nbsp;tylko wchodzę w słoneczną, wygiętą w pałąk ulicę Chwaliszewo, pełną przykurzonego bruku i&nbsp;zwieńczoną rzędami czerwonych dachów, które odcinają się wyraźną linią od bezchmurnego nieba.</p>
    <p>List w torebce uwiera jak ciało obce, kiedy idę w stronę betonowych parkingów. Próbuję o&nbsp;nim nie myśleć, zamiast tego wspominam, jak mocowaliśmy się z&nbsp;Maciejem z&nbsp;kanapą, próbując ją wnieść do właśnie wynajętego chwaliszewskiego mieszkania: on dziesięć lat starszy ode mnie, właśnie stracił pracę, ja jeszcze na studiach, za grosze pracowałam w call center, oboje bezmyślnie zakochani.</p>
    <p>Niespokojnie czekam na światłach na ulicy Garbary, przechodzę pod gąszczem szyldów na Wielkiej, dotykam torebki, wkraczam na płytę rynku. Nim dochodzę do renesansowego ratusza, sceneria wokół mnie nagle kurczy się i&nbsp;ciemnieje i&nbsp;znów jestem na wczorajszej imprezie w mieszkaniu na poddaszu, wśród kłębów dymu.</p>
    <p>Przed rondem Kaponiera postanawiam zapalić, ostatnie milimetry wypalam pod pracą. Zapach tytoniu miesza się z&nbsp;wonią spalin, gdy skryta w cieniu kasztanowca patrzę to na ogrodzony siatką parking, to na wprost, za murowany płot ogrodu zoologicznego, gdzie drzewa rozkładają wybujałe korony. Do mieszkania na poddaszu trafiłam zupełnym przypadkiem. Nie byłoby mnie tam, gdybym na Gwarnej zrobiła zakupy, jak pierwotnie planowałam, albo gdybym przed wyjściem od Mateusza nie dała się wciągnąć w obgadywanie jego byłych, a&nbsp;moich obecnych szefów. Przeszłabym pod Okrąglakiem pół minuty wcześniej lub później, a&nbsp;nie wpadłabym na dawno niewidzianą znajomą i&nbsp;nie dała się namówić na imprezę w kamienicy tuż obok.</p>
    <p>Po chwili wchodziłyśmy w bramę przy Mielżyńskiego, w drodze po zdobnej posadzce, po drewnianych schodach szybko zdałyśmy sobie relację z&nbsp;wydarzeń ostatnich lat. Ania, z&nbsp;którą studiowałam przez moment na ASP, zdecydowała się w końcu na kulturoznawstwo, by skończyć jako asystentka szefa-buca w międzynarodowej korporacji. Ja opowiedziałam jej, rechocząc, o&nbsp;przygodzie z&nbsp;call center, o&nbsp;związku z&nbsp;Maciejem i&nbsp;niedawnym rozstaniu, o&nbsp;pracy w portalu, którą załatwił mi Mateusz.</p>
    <p>Mieszkanie na samej górze było niewielkie i&nbsp;tłoczne, pachniało alkoholem i&nbsp;starymi meblami, było pełne tytoniowego dymu, który wsiąkał w ubrania, włosy i&nbsp;obdarte tapety, aż miało się wrażenie, że wejdzie pod skórę. Uszy bolały od zgiełku rozmów i&nbsp;rzężenia komputerowych głośników. Powietrze wibrowało w płucach.</p>
    <p>Ania szybko zginęła mi z&nbsp;pola widzenia, więc błąkałam się sama wśród tłumu, na tle ponurych ścian, dla kurażu paląc papierosa, z&nbsp;mocnym postanowieniem, że dopalę i&nbsp;wychodzę. Kiedy już wrzuciłam niedopałek do pustej puszki po piwie i&nbsp;zaczęłam się przeciskać w stronę wyjścia, kątem oka dostrzegłam niepozorną postać.</p>
    <p>Przy moim biurku jeszcze dwa tygodnie temu siedział Mateusz. Przejęłam po nim obowiązki, czyli dbanie o&nbsp;oprawę portalu kulinarnego, co sprowadza się najczęściej do wyszukiwania zdjęć na płatnych stronach. Wgapiam się w ekran komputera zapełniony rzędami zdjęć burgerów, by zaraz zerknąć na telefon, na bladą ścianę biura, kamienice za oknami, mleczne szyby oddzielające nas od gabinetu szefostwa i&nbsp;znowu na telefon.</p>
    <p>Mam coraz większe podejrzenia, że cały ten portal to przykrywka dla pralni brudnych pieniędzy. Szefowie mają po dwadzieścia dwa lata, wydają krocie na biuro w centrum miasta, dwójkę pracowników, zakup takich fanaberii jak supernowoczesny ekspres do kawy, jednocześnie nie robiąc nic, by portal promować. Z&nbsp;ich gabinetu co i&nbsp;rusz dobiegają rozmowy na temat imprez i&nbsp;poznanych dziewczyn.</p>
    <p>Kiedy myślę o&nbsp;niebieskim liście, Ula, współpracowniczka, zagaduje mnie wesoło, by zapytać, co u Mateusza. Zadaniem Uli jest pisanie tekstów na temat jedzenia, których nikt nie przeczyta, i&nbsp;zmyślanie przepisów, co najmniej pięćdziesięciu dziennie. Nie pochłania jej to na tyle, by nie miała czasu na opowieści o&nbsp;kotach, z&nbsp;którymi mieszka, i&nbsp;kursie malowania na szkle czy na strzelanie telefonem zdjęć swojej idealnie równej grzywki i&nbsp;wydętych ust pokrytych błyszczykiem. Kończymy mówić, zerkam na telefon i&nbsp;wracam do przeglądania setek niemal identycznych zdjęć.</p>
    <p>Serce tłucze w skórzanej powłoce, gdy schodzę po pracy w szarą, brudną przestrzeń pod rondem Kaponiera. Wyjmuję telefon, żadnych wiadomości, zapalam papierosa, znowu wyjmuję telefon. Wspominam przeprowadzkę na Chwaliszewo, malowanie ścian na biało, podłóg na niebiesko (śmialiśmy się, że będzie jak w greckiej tawernie), pożyczanie pieniędzy bez szans na ich zwrot.</p>
    <p>Przejście podziemne wybudowane jest na planie koła, w środkowej części mieszczą się sklepy z&nbsp;ubraniami i&nbsp;słodyczami, punkty ksero, a&nbsp;ja idę przez tę szarość jak przez szarość ciasnego mieszkania na poddaszu. Torebka wibruje. Przystaję, trwa chwilę, nim wygrzebię telefon spośród dokumentów, kosmetyków, kartek z&nbsp;zapiskami, listków gum do żucia, napoczętych paczek papierosów, ale to tylko kolejne ponaglenie z&nbsp;banku. Biorę serię nikotynowych wdechów, gaszę niedopałek o&nbsp;poręcz i&nbsp;wybiegam po schodach w jasność.</p>
    <div class="text-separator"></div>
    <p class="inline-heading">C<sub>8</sub>H<sub>11</sub>N</p>
    <p>Z okien u Mateusza widać brudne wieżowce domów towarowych Alfa, ulicę Święty Marcin w dole, szyldy i&nbsp;reklamowe płachty pokrywające niemal każdą wolną powierzchnię. Przynosi z&nbsp;kuchni odgrzane zamówione jedzenie (nigdy nie umiał gotować) i&nbsp;kładzie na stół. Siadam, a&nbsp;on otwiera wino.</p>
    <p>Czuję na sobie spojrzenie jego dużych, brązowych oczu, gdy patrzę za okna na ciemniejące miasto, a&nbsp;potem błądzę wzrokiem po oszczędnym wnętrzu: jasnoszarych ścianach, białych lampach przywodzących na myśl origami, meblach, które malowaliśmy razem na pomarańczowo lata temu.</p>
    <p>Zachęca mnie, bym powiedziała coś więcej o&nbsp;Jakubie, odpowiadam, że na razie nie ma o&nbsp;czym. Pytam, czy pamięta Anię, która przez moment z&nbsp;nami studiowała, mówię o&nbsp;przypadkowym spotkaniu pod Okrąglakiem, o&nbsp;tym, że pięć minut później byłam już na imprezie wśród obcych ludzi, i&nbsp;o tym, jak wypatrzyłam go w tłumie.</p>
    <p>Właściwie nie było w nim nic szczególnego: brunet, nie za wysoki, choć dobrze zbudowany, ciemny, jednodniowy zarost, mocne, owłosione nadgarstki, rozbiegane czarne tęczówki, charakterystyczny ruch dłoni, gdy strzepywał popiół, duże stopy w niebieskich tenisówkach, głęboki, magnetyzujący śmiech.</p>
    <p>Szybko wyczuł mój wzrok, na początku się speszył, po dziesięciu minutach wreszcie zdecydował podejść. Przedstawił się, zapytał, jak mam na imię, to mówię mu, że Oda, i&nbsp;szybko rzucam jeden ze sztandarowych żartów na temat mojego imienia, pewnie ten, że rodzice lubili sobie popić. Zaśmiał się, coś odpowiedział, wokół kłębili głośni, pijani ludzie, a&nbsp;my rozmawialiśmy, paląc papierosa za papierosem, pijąc drinka za drinkiem (na imprezie było morze ludzi i&nbsp;morze wódki), okazało się, że też w liceum szalał za Malewiczem, też zaczytywał się w Burroughsie, właśnie skończył anglistykę, pracuje w wydawnictwie językowym, imprezę urządzał jego dobry znajomy.</p>
    <p>Po rozmowie w ciasnym mieszkaniu był pocałunek na schodach, były esemesy, czat do czwartej nad ranem, mimo że wstawałam o&nbsp;siódmej, dalej praca przez cały dzień jak na spidzie, pisanie ukradkiem wiadomości, myślenie o&nbsp;Jakubie zamiast słuchania Uli, kiedy opowiadała o&nbsp;problemach z&nbsp;nadwagą jednego ze swoich kotów, strofowanie siebie w myślach, że przecież to skończy się jak zawsze, a&nbsp;wieczorem, zanim tutaj przyszłam, długa rozmowa przez telefon.</p>
    <p>Trochę już pijana zastanawiam się, czy zapytać Mateusza o&nbsp;pożyczkę, chociaż nie, jeszcze go nie spłaciłam. Rano napisałam do przyjaciółki z&nbsp;czasów liceum. Minęło dobrych dwadzieścia minut, nim przełamałam wstyd, i&nbsp;kolejnych dwadzieścia, nim zdecydowałam, czy lepiej najpierw zapytać, co wydarzyło się u niej przez kilka miesięcy nieodzywania, czy od razu przejść do rzeczy i&nbsp;poprosić ją o&nbsp;pieniądze. Odpisała, że niestety, nie tym razem, sama jest spłukana.</p>
    <p>Powietrze lepi się jak wata cukrowa, kiedy otwieramy kolejne wino. Milczymy lekko zamroczeni, a&nbsp;przez mój umysł przebiega ciąg swobodnie powiązanych obrazów: muskularne ramiona i&nbsp;owłosiony, wystający brzuch Macieja, gdy spocony kochał się ze mną na właśnie wniesionej kanapie, mieszkanie pełne dymu, szorstki język Jakuba całującego mnie na ciemnej klatce, palenie papierosów w drodze do call center. Wreszcie pierwsze miesiące na ASP, początki mojej i&nbsp;Mateusza przyjaźni, wspólne picie piwa na Cytadeli, wyjścia do knajp, rzucanie samolotami z&nbsp;papieru w przechodniów i&nbsp;nieopuszczające mnie wówczas wrażenie, że oczekuje od tej znajomości czegoś więcej.</p>
    <p>Wracam do mieszkania dobrze po północy, powietrze wreszcie robi się znośne. Otwieram szeroko okno, mając nadzieję, że tym razem do środka nie wpadnie żaden z&nbsp;nietoperzy, które wespół z&nbsp;gołębiami okupują bezludną kamienicę obok. W oddali ciągnie się jeszcze gwarna ulica Estkowskiego i&nbsp;cicha Warta. Rozłożyste drzewo na podwórzu ani drgnie.</p>
    <p>Zerkam na telefon: żadnych wiadomości, a&nbsp;kiedy go odkładam, znowu jest pierwsza zima na Chwaliszewie, a&nbsp;ja idę do pokoju bez okna na samym końcu absurdalnie długiego mieszkania, w którym to pokoju postanowiliśmy nie grzać, bo i&nbsp;tak nam służył wyłącznie za schowek, nie wiedząc, jak poważny to błąd.</p>
    <p>Kiedy otworzyłam drzwi, powitał mnie chłód i&nbsp;zatęchły piwniczny zapach. Zapaliłam światło. Niedawno malowane ściany pokrywały teraz w dwóch trzecich, na kształt plackowatej wysypki, puszyste &mdash; zielone i&nbsp;błękitne &mdash; pleśnie.</p>
    <div class="text-separator"></div>
    <p class="inline-heading">C<sub>9</sub>H<sub>13</sub>NO<sub>3</sub></p>
    <p>Strażak na podnośniku rzuca nam nieprzychylne spojrzenie. Zakładam, że nie jesteśmy z&nbsp;Mateuszem jedynymi obserwatorami; w oknach innych pięter pewnie też jest sporo osób, których gapienie się nie do końca jest strażakowi w smak, ale chyba sam przyzna, że widok jest dość szczególny.</p>
    <p>W opuszczonej kamienicy obok gołąb uwiązł między szybą a&nbsp;dyktą, którą zabito okno. Ktoś z&nbsp;sąsiadów wezwał pomoc, niewielkie podwórko od Wenecjańskiej zajmuje teraz wóz strażacki, a&nbsp;stojący na szczycie podnośnika strażak próbuje uwolnić przerażone stworzenie. Chwilę później ptak z&nbsp;trzepotem wylatuje ku górze i&nbsp;siadłszy na dachu, zaczyna układać pióra. Strażak, powoli sprowadzany na ziemię, znowu zerka na nas niezbyt przyjaźnie.</p>
    <p>Niecodzienne zajście pozwala na moment rozproszyć nieprzyjemne myśli, jednak wciąż czuję podskórne napięcie. Umówiliśmy się pod Okrąglakiem. Byłam pięć minut wcześniej, a&nbsp;Jakub już czekał na miejscu. Jego krępą sylwetkę rozpoznałam z&nbsp;daleka: wpatrywał się, przestępując z&nbsp;nogi na nogę, w wielką reklamę na Domu Książki, z&nbsp;bukietem chabrów w ręku. Wreszcie się odwrócił i&nbsp;wyszczerzył zęby w promiennym uśmiechu. Poczułam, jak po moich plecach biegnie strużka potu.</p>
    <p>Po drodze wpadliśmy na Mateusza. Szedł właśnie do domu z&nbsp;siatką pełną piwa i&nbsp;popcornu, rozczochrany i&nbsp;w wyciągniętym tiszercie. Na nasz widok przystanął, uśmiechnął się niepewnie, wykonał lekki ruch ręką, jakby chciał nam pomachać, wreszcie schylił, by pocałować mnie w policzek, a&nbsp;potem dość sztywno przywitał z&nbsp;Jakubem. Przedstawiłam ich sobie, mimo że sami już to zrobili, zaczęłam ciągnąć absurdalny small talk o&nbsp;upalnej pogodzie i&nbsp;o tym, gdzie się wybieramy, gdy Mateusz uciął, mówiąc, że musi nas przeprosić, bo zostawił włączony piekarnik.</p>
    <p>Wnętrze Kisielic wyjątkowo było pełne obcych twarzy, co nie wróżyło dobrze na wypadek, gdyby rozmowa nie chciała się kleić. Powitały nas za to znajome barwne ściany i&nbsp;miękkie czerwone sofy. Siadłam na jednej z&nbsp;nich, powiodłam wzrokiem po zadymionym wnętrzu, barmanie za kontuarem, nielicznych nieznajomych przy stolikach. Jakub zapytał, dość spięty, czego się napiję, i&nbsp;poszedł do baru.</p>
    <p>Na początku było niezręcznie. Czarne tęczówki Jakuba uciekały na boki, jak mówił bez przekonania o&nbsp;swoim dniu w pracy. Gdy jednak zdradził, że też uwielbia serial &bdquo;Sześć stóp pod ziemią&rdquo;, rozmowa nabrała tempa i&nbsp;przez dobrą godzinę gadaliśmy o&nbsp;śmierciach bliskich nam fikcyjnych osób. Coraz bardziej nabuzowana, z&nbsp;winy alkoholu i&nbsp;samodzielnie produkowanych narkotyków, z&nbsp;każdą chwilą utwierdzałam się w postanowieniu, że zabiorę go do domu.</p>
    <p>Mamy z&nbsp;Mateuszem obejrzeć film, ale nie możemy się na nic zdecydować. Zresztą trudno będzie przebić widowisko na żywo z&nbsp;gołębiem i&nbsp;strażakiem w rolach głównych. Kiedy patrzę na niego, jak pochylony nad laptopem przegląda foldery (jego chude przygarbione ciało przełamane na pół bielą ściany i&nbsp;błękitem podłogi), zastanawiam się, dlaczego zawsze traktowałam go jako kumpla, dlaczego brakowało tej iskry.</p>
    <p>Nie mogę mu opowiedzieć o&nbsp;dalszym przebiegu wieczoru. Z&nbsp;Kisielic wyszliśmy na porządnym rauszu. Ulica była jak miękki pokład rozkołysanego statku, nasze ciała stały się nieważkie. Gdy staliśmy tak oparci o&nbsp;chłodną ścianę, wpatrzeni to w brudny chodnik, to w blade nocne niebo, nieśmiało trzymając się za ręce, moje mieszkanie na Chwaliszewie wydawało się odległe o&nbsp;lata świetlne. Poprosiłam Jakuba, by zamówił taksówkę.</p>
    <p>Potem były pocałunki na klatce i&nbsp;szperanie w torebce w poszukiwaniu kluczy, i&nbsp;zrzucanie ubrań na niebieską podłogę (po deskach potoczył się urwany guzik), i&nbsp;brak sił, by rozłożyć sofę, i&nbsp;nieporadna szamotanina na niewielkim meblu, kolana i&nbsp;łokcie wbijające się w spocone ciała, i&nbsp;długo nie mógł mu stanąć, i&nbsp;zapach jego szamponu, mięśnie przedramion, szybkie oddechy, i&nbsp;trzepot nietoperzych skrzydeł za oknem.</p>
    <p>Wreszcie daliśmy sobie spokój, usiadł kompletnie pijany, w samym skarpetkach, na brzegu sofy, ja, całkiem naga, wyłożyłam się na oparciu. Ubraliśmy się, posiedział jeszcze chwilę, zrobiłam mu herbatę, patrzyłam na jego grube nadgarstki, gdy ją sączył, gdy żartował z&nbsp;zażenowaniem, że musimy spróbować na trzeźwo. W końcu dopił, odstawił kubek, pocałował mnie w policzek i&nbsp;wyszedł. Postanowiłam założyć, że już nie zadzwoni.</p>
    <p>Może za bardzo się asekuruję. Może to trochę jak z&nbsp;narkotykami: kiedy pierwszy raz brałam ecstasy, nie wiedząc, czego się spodziewać, to było jak międzygwiezdna podróż. Poszłam naćpana sama w miasto, kochając całą ludzkość, czując jedność ze wszechświatem. Wybaczyłam w myślach wszystkim, którzy mnie kiedykolwiek skrzywdzili, a&nbsp;skończyłam, bratając się z&nbsp;żulami w parku Mickiewicza. Teraz, kiedy zdarzy mi się wziąć, czuję euforię, ale przytłumioną, jak za szybą; jedność z&nbsp;czymkolwiek lub kimkolwiek ani mi w głowie. Może kiedyś towar był lepszy, a&nbsp;może po prostu stałam się zbyt cyniczna.</p>
    <p>W zakochanie w Macieju weszłam jak w trzęsawiska. Imponował mi swoim doświadczeniem, oczytaniem, przez pierwsze tygodnie chodziłam jak na prochach. W żadnym momencie nie zdobyłam się na refleksję, czy wynajmowanie razem mieszkania, kupowanie farb i&nbsp;wykładzin, w sytuacji, gdy oboje jesteśmy bez grosza, to naprawdę dobry pomysł. Maciej wyprowadził się zimą, zostawiając mnie samą w zapleśniałym mieszkaniu. Mieszka teraz z&nbsp;dziewczyną poznaną lata temu, a&nbsp;za mną ciągną się niespłacone kredyty.</p>
    <p>Wóz strażacki dawno odjechał, uratowany gołąb zginął gdzieś w ptasim tłumie. Być może już nawet zapomniał o&nbsp;przykrym incydencie. Mateuszowi, który nadal garbi się nad laptopem w bezowocnych poszukiwaniach, proponuję prostą rzecz: chodźmy się gdzieś upić.</p>
    <div class="text-separator"></div>
    <p class="inline-heading">C<sub>8</sub>H<sub>11</sub>NO<sub>2</sub></p>
    <p>Biuro portalu mieści się na poddaszu, w pobliżu musi być gniazdo szerszeni. Jeden z&nbsp;nich wleciał do łazienki, ledwo otworzyłam okno. Stoję chwilę nieruchomo z&nbsp;papierosem w ustach, zapalniczką w ręku, zastanawiając się, co w tej sytuacji zrobić, lecz koniec końców postanawiam zapalić. Skulona w kucki pod parapetem, gotowa do natychmiastowej ewakuacji, obserwuję tor lotu pięknie groźnego owada. Dłoń, w której trzymam papierosa, wciąż drży.</p>
    <p>Bank przesłał upomnienie na adres zameldowania. Telefon od matki przerwał mi drugie śniadanie i&nbsp;skutecznie odebrał chęć na jego dokończenie. Musiałam przez kwadrans wysłuchiwać jej żali, że dziecko, dlaczego mi nie powiedziałaś, że jak mogłaś do tego dopuścić, że przecież nie tak cię uczyłam, że ona wszystko rozumie, ale tyle pieniędzy? Poczułam się, jakbym znowu była w liceum, tuż po incydencie na wuefie, kiedy na każdym kroku słyszałam, że muszę się oszczędzać. Stanęło na tym, że zapłaci zaległe raty i&nbsp;pomoże spłacać kolejne. Patrząc na wojenne, żółto-czarne umaszczenie insekta, czuję, że będę tej decyzji jeszcze długo żałować.</p>
    <p>Chwilę później, nieco już uspokojona (papieros potrafi zdziałać cuda), wracam na miejsce pracy i&nbsp;kończę posiłek. Mówię Uli o&nbsp;starciu z&nbsp;szerszeniem, z&nbsp;którego szczęśliwie wyszłam cało, by zaraz potem zabrać się za przeglądanie zdjęć bagietek w poszukiwaniu tego idealnego, wchodzić trochę na nieciekawe strony, znowu przeglądać zdjęcia, porozmawiać moment z&nbsp;Ulą (w pomieszczeniu jest nieznośnie duszno), wrócić do przeglądania zdjęć, odświeżać raz za razem bezmyślnie tę samą witrynę, wspominać nadgarstki Jakuba, godziny spędzone w dusznym call center.</p>
    <p>Wieczorem siedzę przy barze w tłocznej sali, w sukience w wodorosty, w której zdaniem Mateusza wyglądam miażdżąco, zerkając to na wejście, to na rzeźbę głowy smoka nad barem, to na telefon, by sprawdzić godzinę. Jakub spóźnia się już dwadzieścia minut, nie można się do niego dodzwonić. Wokół moich trzewi jakby ktoś zacisnął pięść, a&nbsp;z każdym kolejnym nieodebranym połączeniem jest we mnie mniej nadziei.</p>
    <p>Sącząc piwo, trącana przez przeciskających się za plecami bywalców pubu, myślę ponuro o&nbsp;pleśni, która znienacka zajęła ściany ślepego pokoju, sinymi wykwitami przyozdobiła wnęki okien, rozpleniła się niekontrolowanie nad (co za absurd) podwieszanym sufitem w łazience.</p>
    <p>Całymi godzinami spryskiwałam dom roztworem podchlorynu sodu, w żrących oparach, w gumowych rękawiczkach, z&nbsp;maseczką na twarzy, zastanawiając się, dlaczego Maciej tak długo nie wraca, układając w głowie coraz mniej przekonujące wyjaśnienia. Nie minęły dwa tygodnie, a&nbsp;pleśnie wyrosły na nowo.</p>
    <p>Wtedy go widzę, stoi w drzwiach ze skruszoną miną, na jego widok moje leniwe serce zaczyna bić szybciej. Ku własnemu przerażeniu stwierdzam, że moje usta układają się do uśmiechu i&nbsp;szczerzę się do niego, rozpromieniona idiotka, zamiast go zwyzywać za skandaliczne spóźnienie, chlusnąć piwem w twarz za nieodbieranie telefonu. Przyjmuję więc pokrętne tłumaczenia, w jednej chwili zapominam o&nbsp;zaległych ratach, telefonie od matki, Macieju, pleśniach pożerających mieszkanie. Liczy się to, że ten człowiek, którego zupełnie nie znam i&nbsp;który najpewniej skrzywdzi mnie wiele razy, stoi tutaj obok i&nbsp;patrzę na jego nadgarstki, i&nbsp;w jego oczy, i&nbsp;słucham jego głosu, który &mdash; mam irracjonalne wrażenie &mdash; znam od zawsze, i&nbsp;chciałabym go dotykać, i&nbsp;czuć jego zapach, i&nbsp;rozmawiać godzinami o&nbsp;czymkolwiek, byle tylko mówić. Pijemy piwo, potem kolejne.</p>
    <p>I wychodzimy w tę letnią noc, i&nbsp;wpadamy do monopolu, rozmawiamy, czekając w niemożliwie długiej kolejce, i&nbsp;potem idziemy Wielką, i&nbsp;mijamy kebaby, a&nbsp;nad ulicą latają nietoperze, następnie Warta i&nbsp;picie piwa, komary tną skórę, coraz śmielsze pieszczoty, ręce błądzą po obcych ciałach, i&nbsp;moje mieszkanie na Chwaliszewie, w którym grzybnie pleśni pewnie trwają w ścianach w uśpieniu, i&nbsp;całujemy się, i&nbsp;zdejmujemy z&nbsp;siebie ubrania, zapach hipnotyzuje, czuję pod dłonią jego wzwód, i&nbsp;zamykam oczy, i&nbsp;boję się, że zemdleję, jak w czasie tamtego meczu siatkówki, i&nbsp;bierze mnie tak na podłodze, całkiem bezbronną, i&nbsp;do synaps, do krwi uwalniają się substancje, i&nbsp;oddaję się mu, po nerwach biegną sygnały, i&nbsp;płuca biorą wdechy, i&nbsp;skóra oddaje pot, i&nbsp;mięśnie tężeją.</p>
    <p>Kiedy we mnie jest, cały Poznań gaśnie.</p>
    <div class="text-separator"></div>
    <p class="inline-heading">C<sub>43</sub>H<sub>66</sub>N<sub>12</sub>O<sub>12</sub>S<sub>2</sub></p>
    <p>Nie miną dwa miesiące, a&nbsp;zamieszkają razem na Chwaliszewie. Przyjdzie jesień, potem zima, wiosna, lato, kolejna jesień, postanowią rzucić palenie. Będą dostawać coraz więcej niezależnych zleceń, Oda odejdzie z&nbsp;portalu, Jakub z&nbsp;wydawnictwa, przyjdzie kolejne lato, przeprowadzą się na Mielżyńskiego &mdash; do mieszkania, w którym się poznali. Oda zacznie rysować komiks, przyjdzie jesień, zleceń będzie coraz więcej, pewnego dnia znajdzie w kurtce Jakuba paczkę prezerwatyw, nic mu o&nbsp;tym nie powie. Zima, wiosna, lato, prawie nie będą odchodzić od laptopów, pić będą głównie w domu, czasem wpadnie Mateusz, czasem oni do niego wpadną. Nie będzie kiedy rysować komiksu, zleceń będzie przybywać, wiecznie zmęczeni prawie zapomną o&nbsp;seksie, pić będą codziennie. Przyjdzie jesień, po niej zima, lekarz stwierdzi, że wada serca wymaga wszczepienia stymulatora, Oda podda się operacji wiosną. Mateusz przeprowadzi się do Krakowa, będzie ich przekonywał do tego samego, w końcu dadzą mu się namówić. Latem zamieszkają z&nbsp;nim drzwi w drzwi, z&nbsp;ich mieszkania na Kazimierzu będzie tylko kilka kroków do Wisły. Przyjdzie jesień, potem zima, zleceń będzie więcej z&nbsp;każdym miesiącem, w ich lodówce nigdy nie braknie piwa. Wiosna nie przyniesie ukojenia, Oda pozna mężczyznę, będzie się z&nbsp;nim kochać bez większej namiętności raz w tygodniu, czasem częściej. W upalny sierpniowy dzień zostawi Jakuba w domu, by już nie wrócić. Jej martwe ciało wezmą z&nbsp;bulwaru i&nbsp;zawiozą do kostnicy, potem pogrzeb, jesień, zima, wiosna, lato i&nbsp;kolejna jesień. Czas będzie płynął rok po roku, dekada po dekadzie, kolejne pokolenia pieszych będą deptać miejsce, w którym kiedyś leżał zewłok Ody, będą mijać stulecia, aż pewnego dnia na Kraków spadnie deszcz bomb i&nbsp;zostawi po sobie ziejący pustką lej. Na miejscu dawnego miasta wybudują w końcu nowe miasto, a&nbsp;kiedy po wiekach zniszczy je kataklizm, na gruzach powstanie nowa metropolia, po tysiącach lat kolejna. Kiedy na Ziemi już nie będzie ludzi, rozpanoszy się w tym miejscu wszystkożerny, oszołamiająco gęsty las.</p>
    <p class="story-footnote">&copy; 2017 by Łukasz Drobnik</p>
    <button (click)="resetScroll()" [routerLink]="['/random']" type="button" class="btn read-on">czytaj dalej</button>
</div>
