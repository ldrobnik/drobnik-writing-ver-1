<div class="jumbotron entropia">
    <div class="main-jumbopanel">
        <h3>Łukasz Drobnik</h3>
        <h1>BIEGNĄCY CZŁOWIEK</h1>
        <h4 class="description">Opowiadanie</h4>
    </div>

    <div class="secondary-jumbopanel">
        Tekst ukazał się w&nbsp;zbiorze <a href="http://www.wforma.eu/318,2014-antologia-wspolczesnych-polskich-opowiadan.html" target="_blank">&bdquo;2014. Antologia współczesnych polskich opowiadań&rdquo;</a>.
    </div>

    <video autoplay loop src="videos/entropia.mp4" poster="images/poster-entropia.jpg"></video>
</div>
<div class="story entropia">
    <p id="first">Wdech, ciało pamięta, kiedy zasysać, a&nbsp;kiedy wypuszczać powietrze. Gonią mnie. Przygląda się temu ze wzgórza ginący w&nbsp;mroku wawelski zamek, ciemne Planty zapraszają do siebie, w&nbsp;ruch poszły aplikacje przemieniające telefony w&nbsp;latarki i&nbsp;miasto mieni się teraz tysiącem ogników. Tłum, widząc pogoń, rozstępuje się przede mną jak morze, adrenalina otrzeźwia, choć wciąż jestem pijany, nogi same niosą przez środek skrzyżowania, wprost pod samochód. Słyszę nagły pisk hamulców, a&nbsp;za sobą niezmiennie zwielokrotnione uderzenia podeszew o&nbsp;asfalt, biegnę dalej.</p>
    <p>Wspominam tę sierpniową noc przed rokiem, kiedy ty i&nbsp;ja, najszczęśliwsi ludzie na świecie, szliśmy Wietora w&nbsp;stronę Wisły, by później kochać się godzinami w&nbsp;twoim jasnym mieszkaniu.</p>
    <div class="text-separator"></div>
    <p>Wdech, ciało pamięta, asfalt jak leśna ściółka ugina się pod stopami, takie mam wrażenie, gdy biegnę po przekątnej przez mroczną Stradomską, płyty chodnikowe wydają się równie miękkie, wpadam jak w&nbsp;czarny wąwóz w&nbsp;ulicę Świętej Agnieszki i&nbsp;tam asfalt pod nogami jest jak mgła. Gonią mnie.</p>
    <p><i>Wisła to stara kurwa</i>, pobrzmiewa w&nbsp;głowie tekst kibolskiej piosenki, wspominam, jak kilka godzin temu wyszedłem od ciebie całkiem roztrzęsiony z&nbsp;Pauzy, marznąc mimo ciepłej nocy, szczękając zębami. Udałem się do Dymu, w&nbsp;Dymie piłem banię za banią, <i>Wisła jebana jest</i>, w&nbsp;Bombie to samo, choć żaden alkohol nie dawał ukojenia. <i>Wisłę trzeba pierdolić</i>, później doprawiałem się piwem i&nbsp;szotami na Stolarskiej, w&nbsp;Ambasadzie Śledzia. W&nbsp;pewnym momencie pomyślałem: niech wszystko się skończy.</p>
    <p>I nagle nastała ciemność: zgasły latarnie, zgasły światła w&nbsp;budynkach, zupełnie jakby moja mroczna myśl wysadziła z&nbsp;hukiem wszystkie instalacje elektryczne w&nbsp;mieście. Stłoczeni w&nbsp;Ambasadzie ludzie zaklaskali, jak niegdyś robiono to po udanym lądowaniu samolotu, a&nbsp;ja siedziałem tam w&nbsp;ciemności, przy barze, trącany raz po raz łokciami sącząc letnie piwo.</p>
    <p>Po godzinie obsługa większości knajp się poddała i&nbsp;postanowiła odesłać klientów do domu, klienci wylegli tłumnie na staromiejskie ulice, ja także, dopiwszy duszkiem piwo, wyszedłem na ciemną Stolarską: w&nbsp;to mrowie świateł telefonów, pod niebo, na którym w&nbsp;końcu było widać gwiazdy, w&nbsp;blask reflektorów policyjnej suki, która jak wierny pies pilnowała konsulatu.</p>
    <div class="text-separator"></div>
    <p><i>Minie trochę czasu, nim kurczliwe ściany przestaną tłoczyć krew przez miękkie tuby tętnic. Praca w&nbsp;misternie zaplecionych nerkach w&nbsp;końcu także ustanie, nerwy zaniechają przesyłania impulsów.</i></p>
    <div class="text-separator"></div>
    <p>Wdech, ciało pamięta, asfalt jak leśna ściółka, jak spadające gwiazdy &mdash; tak wyglądają krople potu w&nbsp;świetle księżyca, nim giną w&nbsp;gęstym ulicznym mroku, uderzenia butów o&nbsp;asfalt odbijają się echem od elewacji kamienic, z&nbsp;ciemności wyłaniają niewyraźne cielska zaparkowanych samochodów. Staram się nie wpaść na żaden z&nbsp;nich, gdy wybiegam ze ślepej ulicy Świętej Agnieszki na chodnik, a&nbsp;potem, minąwszy słup ogłoszeniowy i&nbsp;przystanek, w&nbsp;rozległe przestrzenie Dietla. Tłumy na przejściu dla pieszych całe szczęście blokują i&nbsp;tak niewielki ruch uliczny, nie ginę więc uderzony maską samochodu, a&nbsp;przebiegam przez asfalt, chodnik, tory tramwajowe, kolejny chodnik i&nbsp;potem znowu przez asfalt.</p>
    <p>Gonią mnie, <i>pięć kluczyk jeden dziewięć trzy dwa</i>, kołacze się po głowie, basowe głosy za mną wyzywają od pedałów, od cweli, nad głową niebo pełne gwiazd &mdash; w&nbsp;Krakowie niespotykany widok.</p>
    <p>Nigdy nie byłem dobry w&nbsp;komunikacji z&nbsp;ludźmi, zawsze odczytywali w&nbsp;moich słowach i&nbsp;zachowaniach coś, czego nie próbowałem tam zawrzeć. Może tak musi być, może na zawsze nie będziemy się rozumieć. Nie spodziewałem się jednak, że aż tak zareagujesz, gdy przed paroma godzinami podszedłem do ciebie w&nbsp;Pauzie. W&nbsp;którym momencie staliśmy się sobie tak odlegli?</p>
    <p>Zapach twoich włosów przywołał wspomnienia. Podszedłem do ciebie od tyłu, stałaś z&nbsp;tą swoją koleżanką, jakkolwiek ma na imię, powiedziałem ciche &bdquo;cześć&rdquo;, musnąwszy miękką skórę twoich odkrytych pleców.</p>
    <p>Co w&nbsp;ciebie wstąpiło, żeby oblać mnie drinkiem, zacząć na środku klubu wyzywać od pierdolonych zboczeńców, straszyć, że wezwiesz ochronę, że zadzwonisz na pyty? Po tym wszystkim, co między nami było, ty chcesz dzwonić na pyty. Jak mogłaś o&nbsp;wszystkim, co między nami było, zapomnieć?</p>
    <div class="text-separator"></div>
    <p>Wdech, ciało pamięta, asfalt jak leśna ściółka, jak spadające gwiazdy, jest głos w&nbsp;mojej głowie, który przypomina, by się nie zatrzymywać, kiedy biegnę Augustiańską pod monumentalnym kościołem świętej Katarzyny. Gonią mnie.</p>
    <p>Ta część Kazimierza jest jak zwykle cicha, <i>Wisła to stara kurwa</i>, choć wiem, że przy placu Nowym w&nbsp;tej chwili kotłują się tłumy. Nie wierzę, by zamknęli Singera, <i>Wisła jebana jest</i>, pewnie będą tam mimo braku prądu lać piwo i&nbsp;wódę do rana, <i>Wisłę trzeba pierdolić</i>, klienci będą tańczyć na stołach.</p>
    <p>Gdybym umiał przekazać ci wszystko, co mam w&nbsp;głowie, wiem, że byś mnie tak nie potraktowała. Byłem w&nbsp;siódmym niebie, czekając na ciebie codziennie pod domem czy pod Mleczarnią &mdash; paląc papierosy, aż skończysz pracę. Gdybyś tylko ty była równie szczęśliwa z&nbsp;powodu naszych spotkań.</p>
    <p>Szedłem dalej przez upiorne miasto, przez zarojenie świateł telefonów. Wspominałem zdarzenie sprzed paru godzin, chcąc, żeby stało mi się coś złego. Jakiś niezrozumiały impuls we mnie pragnął, by polała się krew.</p>
    <div class="text-separator"></div>
    <p>Wdech, ciało pamięta, asfalt jak leśna ściółka, jak spadające gwiazdy, jest głos, nerwy ślą sygnały, które mózg odczytuje jako ból mięśni, niewyobrażalne zmęczenie, <i>pięć kluczyk jeden dziewięć trzy dwa</i>, gonią mnie, adrenalina przestaje znieczulać.</p>
    <p>To wyczerpanie, ten kłujący ból, wszystkie lęki, ambicje, bezużyteczne wspomnienia &mdash; cały ten wszechświat, który jest nic nie wart, za chwilę przestanie istnieć.</p>
    <p>I biegnę jak ten idiota w&nbsp;stronę twojego mieszkania, choć od dawna nikt już tam nie mieszka. Jakbym próbował odtworzyć noc sprzed roku, kiedy całując się, szliśmy przez Wietora. Przyparłem cię do muru, objęłaś mnie udami, potem szliśmy dalej, a&nbsp;już pod klatką podpatrzyłem, jak wpisujesz kod do domofonu: <i>pięć kluczyk jeden dziewięć trzy dwa</i>.</p>
    <p>Nad ranem, cały obolały od twojego ciała, przemierzyłem na nogach ten kawał na Dąbie, ziemia też była wtedy jak mgła, a&nbsp;ja zakochany powlokłem się do swojego bloku, by tam zwinąć w&nbsp;kłębek i&nbsp;zasnąć spokojnym niedźwiedzim snem.</p>
    <p>Następnego dnia nie odpisałaś na żadną z&nbsp;jedenastu wiadomości, dopiero po kolejnych pięciu raczyłaś odpowiedzieć, że mimo tego, co między nami było, nie masz czasu się spotkać, że praktycznie nie wychodzisz z&nbsp;pracy, ale odezwiesz się za kilka dni.</p>
    <p>Oczywiście nigdy nie napisałaś, pojechałem więc na Wietora, nie odbierałaś domofonu, czekałem na ciebie dwie godziny, aż wyjdziesz, i&nbsp;w końcu wyszłaś, zareagowałaś wrogo i&nbsp;tę samą reakcję widziałem każdego kolejnego dnia, gdy wystawałem pod twoim domem lub pod Mleczarnią.</p>
    <p>Pewnego razu, gdy uparcie nie odbierałaś domofonu, wstukałem kod, <i>pięć kluczyk jeden dziewięć trzy dwa</i>, i&nbsp;wszedłem na piętro, by nacisnąć dzwonek do tak znajomych drzwi. Choć wiedziałem, że tam jesteś, nie otwierałaś.</p>
    <p>Między nami było coś niezwykłego, tamtej nocy porozumieliśmy się bez jednego słowa, a&nbsp;ty się wyprowadziłaś, nie podając adresu, zmieniłaś pracę, nikt nie chciał mi powiedzieć, gdzie pracujesz teraz. Kiedy po miesiącach wypatrzyłem cię dziś w&nbsp;Pauzie, nie mogłem w&nbsp;to uwierzyć. Przez chwilę znowu było jak w&nbsp;czasie naszej drogi na Wietora, przez chwilę myślałem, że znów może być jak tamtej nocy.</p>
    <p>Wbiegam w&nbsp;Skawińską, ciemne okna szpitala, za mną cały czas obelgi naspidowanych kolesi, &bdquo;ty cwelu&rdquo;, &bdquo;ty żydowska kurwo&rdquo;, uderzenia butów o&nbsp;asfalt jak tętent koni. Mam wątłą nadzieję, że podpatrzony ukradkiem kod do domofonu mnie uratuje.</p>
    <div class="text-separator"></div>
    <p><i>Elektrony popłyną jeszcze chwilę sznurem przez białka zatopione w&nbsp;błonie mitochondriów. Molekularne kombajny będą mknąć przez moment wzdłuż nici DNA, w&nbsp;pędzie doplatając nici potomne. Uwolnione do synaps substancje jeszcze zwiążą się z&nbsp;receptorami.</i></p>
    <div class="text-separator"></div>
    <p>Wdech, ciało pamięta, asfalt jak leśna ściółka, jak spadające gwiazdy, jest głos, nerwy ślą sygnały, nie ma już bólu i&nbsp;nie ma wspomnień tamtej nocy, kiedy rozumieliśmy się bez słów, a&nbsp;cały wszechświat dla nas nie istniał.</p>
    <p>Pragnąłem, żeby stała mi się krzywda. Nabuzowany dragami produkowanymi przez własne ciało wyszedłem w&nbsp;tę Stolarską, w&nbsp;ten tłum ludzi, w&nbsp;ten gąszcz światełek telefonów, szukając zaczepki.</p>
    <p>Kibole Wisły stali u wylotu Grodzkiej, pod ginącym w&nbsp;mroku Wawelem, opinające muskularne ciała koszulki odsłaniały tatuaże białych gwiazd. Było ich sześciu, może siedmiu, nie miałem czasu policzyć. To coś we mnie, co chciało, by polała się krew, by ostrza noży obnażyły wnętrzności, skłoniło mnie, abym podszedł pijany do grupki głupio rechoczących mięśniaków i&nbsp;ryknął na całe gardło: <i>Wisła to stara kurwa!</i> Chwilę później coś innego we mnie kazało uciekać. I&nbsp;biegnę do tej pory.</p>
    <p>Mijam szpital, skręcam w&nbsp;lewo w&nbsp;całkiem ciemną ulicę Wietora, <i>Wisłę trzeba pierdolić</i>, nie mogę złapać tchu, czuję kłujący ból w&nbsp;trzewiach, w&nbsp;głowie powtarzam jak mantrę kod do domofonu, <i>pięć kluczyk jeden dziewięć trzy dwa</i>, to moja ostatnia nadzieja.</p>
    <p>Kamienica, w&nbsp;której kiedyś mieszkałaś, wita mnie miękkim światłem płomieni. W&nbsp;oknach na parterze ktoś ustawił świeczki, aż chce się zatrzymać i&nbsp;patrzeć w&nbsp;ich blask. Bez końca. Domofon mam już na wyciągnięcie ręki.</p>
    <p>Wtedy zdaję sobie sprawę z&nbsp;rzeczy oczywistej, jakaś część mnie musiała o&nbsp;tym wiedzieć od początku: w&nbsp;całym mieście padł prąd, ulice są ciemne, nie ma prądu także w&nbsp;do niedawna twojej kamienicy, domofon nie ma szans zadziałać. Na nic zda się kod, który był ostatnią nadzieją.</p>
    <p>Dla formalności odbijam się od drzwi, na wypadek gdyby nie zamknął ich któryś z&nbsp;mieszkańców. Drzwi ani drgną, biegnę więc dalej, w&nbsp;stronę Wisły, mijam szkołę, bez nadziei wbiegam w&nbsp;głąb ciemnego parku.</p>
    <div class="text-separator"></div>
    <p>Wdech, ciało pamięta, asfalt jak leśna ściółka, jak spadające gwiazdy, jest głos, nerwy ślą sygnały, nie ma już bólu i&nbsp;nie ma wspomnień, jest tylko bieg.</p>
    <p>Wisła, ta stara kurwa, rozlewa się czarna i&nbsp;płaska, jej powierzchnia jest nabita tysiącem księżycowych refleksów, zaprasza mnie do siebie, gdy biegnę przez ciemną alejkę w&nbsp;parku, nad sobą mam niewidoczne w&nbsp;ciemności dorodne korony drzew. Myślę o&nbsp;zapachu twoich włosów, dobiegając do zejścia na bulwary. Hotel Forum przykrywa ledwo widoczna gigantyczna reklamowa płachta, na barwnym nawet w&nbsp;mroku, pasiastym tle widnieje ogromny napis: &bdquo;CIACH!&rdquo;.</p>
    <p>Niezrozumiały odruch każe mi się zatrzymać, mówi, że nie ma co dalej uciekać, podpowiada, że czas się poddać. Staję więc, a&nbsp;w ciągu kilku sekund grupka rozjuszonych kiboli do mnie dopada, w&nbsp;dalszym ciągu nie jestem w&nbsp;stanie ich policzyć, szybko tracę też rachubę pięści odbitych na skórze.</p>
    <p>Któryś z&nbsp;nich mnie podcina i&nbsp;już jestem na asfalcie, widzę rozgwieżdżone niebo nad Krakowem, czuję kopnięcia, które łamią żebra, zbijają w&nbsp;pulpę delikatne trzewia. W&nbsp;pewnym momencie na tle gwiazd dostrzegam blade łyśnięcia ostrzy.</p>
    <p>Dalej świst maczet, niewyobrażalny ból.</p>
    <div class="text-separator"></div>
    <p><i>Erytrocyty wylegną milionami z&nbsp;nagle otwartych tętnic i&nbsp;żył, na spotkanie z&nbsp;pełnym bakterii powietrzem, na powitanie asfaltu, który jest domem dla pleśni. Kaskadą zajmą nieznane dotychczas przestrzenie jak nowe lądy, namalują krwawą mapę niezliczeniem sprężystych ciał. Ten exodus nie będzie dla wybranych: czerwonym krwinkom potowarzyszą niezliczone płytki krwi, tysiące limfocytów, armie monocytów, zaplątanie fibrynowych włókien, granulocyty wszelkiej maści. Jak jeden mąż opuszczą coraz mniej ruchome ciało, w&nbsp;którego oczach, nim opadną powieki, odbije się na zawsze ciemne niebo.</i></p>
    <div class="text-separator"></div>
    <p>Wdech.</p>
    <p class="story-footnote">&copy; 2017 by Łukasz Drobnik</p>
    <button (click)="resetScroll()" [routerLink]="['/wszystkozernosc']" type="button" class="btn read-on">czytaj dalej</button>
</div>
