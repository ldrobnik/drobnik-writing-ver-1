<div class="jumbotron cunninghamella">
    <div class="main-jumbopanel">
        <h3>Łukasz Drobnik</h3>
        <h1>CUNNINGHAMELLA</h1>
        <h4 class="description">Rozdział trzeci</h4>
    </div>

    <div class="secondary-jumbopanel">
        Minipowieść złożona w&nbsp;większości z&nbsp;cytatów. Ukazała się w&nbsp;2011&nbsp;r. nakładem <a href="http://wforma.eu/12,nocturine.-cunninghamella.html" target="_blank">wydawnictwa Forma</a>.
    </div>

    <video autoplay loop src="videos/cunninghamella.mp4"></video>
</div>
<div class="story cunninghamella">
    <p id="first"><i>Cyfomandra, pomidor drzewiasty, </i>Cyphomandra crassicaulis<i>, wiecznie zielone niskie drzewo z&nbsp;rodziny psiankowatych (</i>Solanaceae<i>); Andy, uprawiana w&nbsp;krajach tropik. i&nbsp;subtropik. (gł. w&nbsp;Nowej Zelandii) dla jadalnych owoców &mdash; czerwonych lub żółtych, podłużnych jagód.</i></p>
    <div class="text-separator"></div>
    <p>Śniło jej się, że jest w&nbsp;środku fortepianu i&nbsp;nie może się stamtąd wydostać.</p>
    <p>Dzień wolny. Wstała przed dziewiątą i&nbsp;poszła się umyć. Strugi gorącej wody działały kojąco na jej obolałe, czterdziestoparoletnie ciało. Patrząc na blade kafelki i&nbsp;popękane fugi, myślała o&nbsp;Luul, która wierzy, że żywe kolory są dobre dla dzieci, a&nbsp;swoją filozofię realizuje w&nbsp;kolorystyce łazienki. (Czerwony kolor w&nbsp;chińskiej tradycji oznacza powodzenie i&nbsp;szczęście, więc dobrze go mieć).</p>
    <p>Po kąpieli kawa. Obracająca się na powierzchni pianka kształtem przypominała Antarktydę, a&nbsp;w chwilę potem Drogę Mleczną. Joenaur cały czas spał. Pomyślała, że niedługo trzeba go będzie obudzić.</p>
    <p>Po śniadaniu (pyszna czekolada, smaczne orzechy, zdrowe mleko w&nbsp;lekkim kremie) poszła do swojego pokoju, usiadła na łóżku i&nbsp;ukryła twarz w&nbsp;dłoniach. Czuła pod czaszką tępy ból.</p>
    <p>Za ścianą zaskrzypiała podłoga. Siedząc na miękkim brzegu łóżka, Ellery wychyliła się tak, by widzieć przedpokój (maksymalnie funkcjonalny). Drzwi otworzyły się, a&nbsp;do przedpokoju wszedł Joenaur. Patrzyła na jego ciemne włosy, krzepką sylwetkę, silne ramiona.</p>
    <p>Kochała te jego uśmiechy, nieśmiałe spojrzenia, oczy, które patrzyły na nią z&nbsp;taką czułością. Podszedł do Ellery, uśmiechnął się, przeciągnął, ziewnął, po czym pochylił nad nią i&nbsp;pocałował w&nbsp;czoło. Dziwny to i&nbsp;rozrzewniający był widok.</p>
    <p>&mdash; Zrobisz mi kawę? &mdash; zapytał.</p>
    <div class="text-separator"></div>
    <p>Aby przyrządzić aromatyczną kawę, należy do lekko nawilżonego filtra wsypać zmielone ziarna, przyjmując proporcję łyżeczkę (7 g) na filiżankę, a&nbsp;następnie powoli zalewać kawę gorącą, ale nie gotującą się wodą. Należy pamiętać o&nbsp;używaniu wody z&nbsp;małą zawartością wapnia.</p>
    <p>Ellery siedziała w&nbsp;kuchni na krzesełku i&nbsp;zaczytywała się w&nbsp;etykiecie na opakowaniu kawy. (<i>Zabierz kawiarniany smak i&nbsp;aromat do domu. Weź udział w&nbsp;promocji! Tuż przed osiemnastą wyślij SMS-em promocyjny kod z&nbsp;opakowania. Codziennie do wygrania ekskluzywny ekspres i&nbsp;trzydzieści kawiarek</i>). Myślała o&nbsp;tym, że musi jeszcze dzisiaj zrobić obiad, umyć podłogi, posprzątać w&nbsp;pawlaczu.</p>
    <p>Kawa gotowa.</p>
    <div class="text-separator"></div>
    <p>Frytka powinna być chrupiąca, rumiana z&nbsp;zewnątrz i&nbsp;puszysta w&nbsp;środku. Tłuszcz skwierczał głośno na patelni i&nbsp;pryskał niekiedy na gorącą blachę, kopcąc wąskimi sznureczkami dymu.</p>
    <p>Siedzieli oboje w&nbsp;sypialni Ellery przed telewizorem, jedli frytki i&nbsp;tłuste hamburgery. (Podwyższony cholesterol szkodzi niezauważalnie). W&nbsp;telewizji leciały różnego rodzaju bajki z&nbsp;elementami horroru, filmu sensacyjnego itp., a&nbsp;w chwilę potem rozpoczęły się wiadomości.</p>
    <p>Relacja z&nbsp;piętra 1901. Pełno policjantów kręcących się wokół drzwi, z&nbsp;których wypływała na korytarz bujna roślinność. Porośnięte jaskrawozielonymi liśćmi gałęzie uginały się pod ciężarem czerwonych lub żółtych, podłużnych jagód. Na tym barwnym tle młodziutka, wykwintnie ubrana reporterka relacjonowała wydarzenia ostatniej nocy. Zaczęła od tego, że roślinność ta to cyfomandra lub inaczej tamarillo, pomidor drzewiasty, zgrabka grubolistna. (<i>Owoc niezwykle piękny w&nbsp;kształcie i&nbsp;kolorze</i> &mdash; przypomniała sobie Ellery &mdash; <i>prezentuje się bardzo malowniczo i&nbsp;ma przepiękny zapach, nie jest zbyt wyrazisty w&nbsp;smaku, dlatego zwykle używany jest jako jeden ze składników sałatek owocowych i&nbsp;sosów</i>). Mieszkanie należało do dwóch wiekowych już pań, z&nbsp;których jedna, sparaliżowana, nie opuszczała łóżka. To właśnie ona padła ofiarą morderczych roślin.</p>
    <p>&mdash; Ze wstępnych ustaleń wynika &mdash; ciągnęła reporterka &mdash; że cyfomandra wyrosła wewnątrz ciała ofiary, rozrywając je na strzępy, a&nbsp;następnie zaczęła rosnąć w&nbsp;niekontrolowany sposób, w&nbsp;błyskawicznym tempie zajmując trzypokojowe mieszkanie.</p>
    <p>&mdash; To straszne! &mdash; przejęła się Ellery.</p>
    <p>&mdash; Nigdy nie lubiłem pomidorów &mdash; skwitował Joenaur.</p>
    <div class="text-separator"></div>
    <p>Dla zwiększenia aktywności ruchowej zaleca się spacery trwające co najmniej 1 godzinę dziennie. W&nbsp;tym właśnie celu Ellery i&nbsp;Joenaur wsiedli w&nbsp;windę i&nbsp;pojechali na piętro 2001 (świetlówki typu LF o&nbsp;mocy 40 W, wchodzący i&nbsp;wychodzący ludzie).</p>
    <p>Na piętrze tym nie było mieszkań, a&nbsp;całą powierzchnię zajmowała wielka hala spacerowa: posadzka z&nbsp;marmurowych płyt, na niej ławki, donice z&nbsp;drzewami pomarańczowymi, przechadzający się ludzie, dookoła okna, przez które widać było mgłę, zarysy bloków, mgłę; pod sufitem latały motyle.</p>
    <p>Trochę spacerowali, potem usiedli, by w&nbsp;chwilę później znowu wstać i&nbsp;spacerować wolnym krokiem, jakby kontemplując upływający wolno czas. Chciała wrócić do tamtej rozmowy, bała się jednak kolejnej kłótni; patrzyła w&nbsp;okna, patrzyła na drzewa pomarańczowe, szli smętnie, prawie się do siebie nie odzywając.</p>
    <p>W końcu Joenaur powiedział, że się zmęczył i&nbsp;zaproponował powrót do domu. Ellery niechętnie na to przystała i&nbsp;już szli w&nbsp;kierunku windy, kiedy zza jednego z&nbsp;drzew niespodziewanie wyłonił się Peetu.</p>
    <p>Peetu pracował w&nbsp;tym samym call center co Ellery. Był przystojny i&nbsp;miał w&nbsp;sobie coś z&nbsp;drapieżcy: patrząc w&nbsp;jego oczy, czuła się jak ofiara. Nie wdawali się jednak w&nbsp;dłuższą rozmowę, a&nbsp;tylko wymienili między sobą uprzejmości i&nbsp;po chwili pożegnali się.</p>
    <div class="text-separator"></div>
    <p>W nocy śniły jej się pędy <i>Cyphomandra crassicaulis</i>, kiełkujące w&nbsp;płucach, tnące tkankę.</p>
    <p class="sources">źródła: atlas-roslin.com, betcave.stopklatka.pl, biurokwiatów.org.pl, cafesati.com.pl, crohn.home.pl, Danacol - reklama telewizyjna, droga-smokow.blog.onet.pl, dziennik.pl, encyklopedia.pwn.pl, fizjo.e-masaz.pl, forum.gazeta.pl, galeriakuchenna.pl, Górski Andrzej &ldquo;Klerk wędrujący: opowieść o Adolfie Dygasińskim&rdquo;, Ikea - katalog 2009, kafeteria.pl, konserwatyzm.pl, kpinfo.pl, kuchnia.o2.pl, kwp.radom.pl, lady--in--red.blog.pl, mamystyl.pl, marzyciel.blog.pl, Monte firmy Zott - reklama telewizyjna, montes.pl, okultyzm.bloog.pl, osteoforum.org.pl, pink.blog.dieta.pl, pis.org.pl, ppr.pl, rozmowki.tja.pl, sakura-i-sasuke2.blog.onet.pl, skijumping-story.blog.onet.pl, sweet-angeeel.blog.onet.pl, swiatmarketingu.pl, teatry.art.pl, thecrow.pl, tygodnik.onet.pl, wbp.olsztyn.pl, wiadomości spam, wikipedia.pl, wysokieobcasy.pl, wysokieobroty.pl, zakazana-milosc-hermiony-i-draco.bloog.pl</p>
    <p class="story-footnote">&copy; 2017 by Łukasz Drobnik</p>
    <button (click)="resetScroll()" [routerLink]="['/cunninghamella2']" type="button" class="btn read-on">czytaj dalej</button>
</div>
