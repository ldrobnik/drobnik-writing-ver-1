

    <p id="first">W dni takie jak ten Poznań był najokrutniejszym z&nbsp;miast. Trudno sprecyzować, czy wynikało to z&nbsp;dwunastostopniowego mrozu, ostro świecącego słońca, skutej lodem białej nieruchomej rzeki, śniegu zalegającego na dachach czy też ze swoistego połączenia tych elementów, wyraźnie jednak dało się odczuć, że miasto podszyte jest dziwnym rodzajem niepokoju, że jego fundamenty przepełnia trudna do opisania energia. Zupełnie jakby miało się nagle przełamać wpół, a&nbsp;jego północna i&nbsp;południowa część zamierzały (na kształt paszczy) oderwać się od ziemi, gwałtownie unieść ku sobie i&nbsp;z wielkim impetem zderzyć, aż piątkowskie bloki (jak zęby) wpasują się pomiędzy wildeckie kamienice.</p>

    <div class="text-separator"></div>

    <p>Gdyby wykonać, tuż przy jednej ze ścian, przekrój podłużny przez pub Kisielice, z&nbsp;lewej strony barwnego prostokąta widać by było bar, odwróconego tyłem barmana uwijającego się za barem, w&nbsp;tle ścianę pomalowaną w&nbsp;kolorowe pasy, czarno-białe grafiki na ścianie, a&nbsp;dalej w&nbsp;kierunku prawego końca przekroju: puste stoliki, krzesła, kanapy. Jedynymi widocznymi z&nbsp;tej perspektywy klientami pubu byliby kobieta i&nbsp;mężczyzna, na oko pod trzydziestkę, którzy siedzieli na miękkiej sofie przy prawym krańcu prostokątnego przekroju i&nbsp;rozmawiając, palili potworne ilości papierosów.</p>
    <p>Unosił się kłąb siwego dymu, kobieta mówiła o&nbsp;zimie, która zdawała się nie mieć końca, o&nbsp;chronicznym niewyspaniu, zerkała na rozmokły plakat z&nbsp;jeleniem na oknie, przeczesywała palcami krótkie jasne włosy. Kiedy mówiła, mocno gestykulowała; siedząc, co chwila zmieniała pozycję, a&nbsp;gdy opowiadała towarzyszowi o&nbsp;wernisażu, na którym niedawno była w&nbsp;tamtej galerii na Jeżycach, o&nbsp;nieziemskich pracach, które tam widziała, prawie podniosła się z&nbsp;kanapy.</p>
    <p>Mężczyzna z&nbsp;kolei przez większość czasu siedział w&nbsp;milczeniu, zaciągając się dymem, słuchając towarzyszki, uśmiechając lekko, a&nbsp;kiedy już coś mówił, przesłaniał usta dłonią zwiniętą w&nbsp;pięść albo masował kciukiem grubą ciemną brew i&nbsp;patrzył gdzieś w&nbsp;dal, przez co sprawiał wrażenie, jakby nie do końca był pewien tego, co mówi.</p>
    <p>Gdy tak siedzieli, pub powoli się zapełniał. Po każdym otwarciu drzwi na ulicę do środka wdzierał się przenikliwy chłód, który w&nbsp;okamgnieniu pokonywał długość prowadzących do piwnicy schodów i&nbsp;przenikał przez grubą kotarę, oddzielającą przedsionek pubu od barwnej podłużnej sali. Mężczyzna nazywał kobietę Weroniką, ona zaś mówiła do niego &bdquo;Wu&rdquo;. Wierzchem dłoni pogładziła go po ciemnym kilkudniowym zaroście i&nbsp;powiedziała, że byłoby miło, gdyby ruszył raz jeszcze ten swój zgrabny tyłek i&nbsp;pofatygował się do baru po piwo. Albo nie, może jednak napiłaby się wina, koniecznie białego, albo jeszcze lepiej: białego wina z&nbsp;wodą sodową. I&nbsp;lodem. Wu uśmiechnął się, dogasił papierosa, pocałował Weronikę w&nbsp;czoło i&nbsp;wstał od stolika. Odprowadzała go wzrokiem, gdy szedł w&nbsp;głąb pubu, a&nbsp;potem patrzyła tęsknie na jego oparte o&nbsp;kontuar, niemal dwumetrowe ciało, gdy wdawał się w&nbsp;pogawędkę z&nbsp;najwyraźniej znajomym barmanem.</p>
    <p>Kiedy wrócił, siedziała z&nbsp;nogami na kanapie, wtulona w&nbsp;róg mebla, cała w&nbsp;zielonkawej poświacie bijącej od telefonu; zawzięcie pisała wiadomość. Zauważywszy Wu, zdjęła nogi z&nbsp;siedzenia i&nbsp;pochylona nad telefonem, jeszcze przez chwilę stukała w&nbsp;klawisze. Wu zapytał, czy to znowu Jerzy, na co Weronika odparła, że tak, że przeprasza, i&nbsp;po pewnym wahaniu, że chyba kolejny raz do siebie wrócili.</p>
    <p>W odpowiedzi na karcący wzrok znajomego jęknęła, że przecież tego nie planowała, samo wyszło, i&nbsp;wzięła pierwszy łyk. Wu usiadł, zamoczył usta w&nbsp;piwie, odstawił szklankę i&nbsp;rzucił w&nbsp;głąb półmrocznej sali retoryczne pytanie:</p>
    <p>&mdash; Ile razy się można pakować w&nbsp;tę samą historię?</p>
    <p>&mdash; Odezwał się &mdash; odparowała z&nbsp;dąsem, przysunęła się do oparcia, jak najdalej od Wu, którego twarz drgnęła w&nbsp;grymasie, jakby miał na końcu języka ripostę, jednak zamilkł.</p>
    <p>Zapalił i&nbsp;zaciągnął się dymem. Weronika jeszcze chwilę pisała wiadomość, aż wreszcie westchnęła, odłożyła telefon i&nbsp;zaproponowała, żeby chociaż oni się o&nbsp;to nie kłócili. Zresztą jest się w&nbsp;stanie założyć, że nie miną dwa tygodnie, a&nbsp;w tej serii powrotów i&nbsp;rozstań wrócą z&nbsp;Jerzym do punktu wyjścia. Uśmiechnął się pojednawczo, pocałował przyjaciółkę w&nbsp;skroń i&nbsp;otoczył ją ramieniem, by zaraz cofnąć rękę.</p>
    <p>Siedzieli jakiś czas, nic nie mówiąc, w&nbsp;tle mieli ścianę w&nbsp;barwne pionowe pasy w&nbsp;różnych odcieniach zieleni, nad głowami czarno-białe grafiki. Weronika też zapaliła, podkuliła nogi i&nbsp;przez parę dobrych minut trwali w&nbsp;ten sposób niemal nieruchomo, wpatrzeni w&nbsp;pustkę, wypuszczając raz po raz z&nbsp;płuc kłęby siwego dymu. W&nbsp;końcu gruba kotara w&nbsp;drzwiach rozchyliła się, a&nbsp;do środka, w&nbsp;towarzystwie mroźnego podmuchu od ulicy, weszła kobieta w&nbsp;okolicach czterdziestki.</p>
    <p>&mdash; Olka! &mdash; pisnęła Weronika na jej widok, poderwała się z&nbsp;miejsca i&nbsp;podbiegła do drzwi, żeby rzucić się jej na szyję.</p>
    <p>Ta przywitała się jeszcze ze znajomym przy jednym ze stolików, a&nbsp;następnie udała w&nbsp;głąb tego barwnego, w&nbsp;połowie zielonawego, w&nbsp;połowie czerwonawego tunelu, którym w&nbsp;istocie było wnętrze Kisielic, i&nbsp;podeszła do baru. Wróciła do stolika, niosąc trzy piwa, które postawiła przed znajomymi, po czym zaśmiała się, przegarnęła farbowane blond loki, zapaliła i&nbsp;usiadła na jednym z&nbsp;krzeseł. Zdjęła ciepłą białą kurtkę, powiesiła na oparciu krzesła i&nbsp;&mdash; cały czas wyraźnie rozbawiona &mdash; stwierdziła, że niezły gnój z&nbsp;tym zamachem, że tylko czekać na kolejne.</p>
    <p>Weronika jęknęła, żeby dała już temu spokój, bo ma serdecznie dość przerabiania w&nbsp;kółko tego tematu, niech lepiej już opowie, jak w&nbsp;końcu było wczoraj w&nbsp;Meskalu.</p>
    <p>&mdash; Przecież problem nie zniknie, jak będziemy udawać, że go nie ma. Trudno o&nbsp;tym nie mówić, kiedy taka, nomen omen, bomba nie zdarzyła się od lat. Myśleliśmy, że żyjemy w&nbsp;nudnych czasach pokoju, a&nbsp;tu popatrz.</p>
    <p>W odpowiedzi Weronika oznajmiła, że ma dwa dni wolnego obok siebie od nie wiadomo kiedy i&nbsp;naprawdę nie chce już o&nbsp;tym słuchać. Już lepiej niech ją opierdoli za to, że wróciła do Jerzego.</p>
    <p>&mdash; Wróciłaś do Jerzego? &mdash; Olka zaśmiała się szczerze tubalnym głosem, zarażając nim w&nbsp;chwilę potem pozostałych. Zaraz zagaiła dla zmiany tematu, zwracając się do Wu, jak mu idzie praca nad tą instrukcją obsługi pralki.</p>
    <p>Całe szczęście ma to już za sobą. Teraz zabiera się za pisanie fascynującego podręcznika użytkownika arkusza kalkulacyjnego. Może wreszcie się dowie, jak obsługiwać arkusz kalkulacyjny. Znowu potarł kciukiem brew i&nbsp;westchnął, że wolne zawody mają zaskakująco mało wspólnego z&nbsp;wolnością. Jego życie w&nbsp;tej chwili ogranicza się do napierdalania w&nbsp;klawiaturę. Nie tak to sobie kilka lat temu wyobrażał.</p>
    <p>&mdash; Już nie narzekaj. Wolałbyś robić w&nbsp;sklepie?</p>
    <p>Weronika parsknęła śmiechem. Łatwo Olce mówić. Niech pani prezes lepiej powie, kiedy ostatnio była w&nbsp;biurze.</p>
    <p>No bez przesady, czasem tam bywa. Zresztą ciężko na to pracowała. Jak im się nie podoba, niech znajdą sobie bardziej zapracowaną znajomą, ale nie wie, kto im wtedy będzie stawiał te wszystkie drinki.</p>
    <p>&mdash; A&nbsp;jak ta twoja powieść? &mdash; dopytała.</p>
    <p>Wu odpowiedział, żeby zapomniała, że nie ma ostatnio kiedy, a&nbsp;zresztą to, co do tej pory napisał, przestało mu się zupełnie podobać. Chyba będzie musiał zacząć wszystko od nowa, jeśli tylko znajdzie trochę czasu.</p>
    <p>Weronika zauważyła z&nbsp;przekąsem, że miałby go więcej, gdyby nie snuł się wieczorami od knajpy do knajpy, na co Wu odparł żartem, żeby spierdalała, by w&nbsp;chwilę potem dogasić papierosa, oznajmić, że musi iść na stronę, i&nbsp;wstać od stolika.</p>
    <p>Kiedy zniknął za kotarą, Weronika zaczęła opowiadać o&nbsp;tym, jak strasznie się wczoraj napruła, film jej się urwał kompletnie; pamiętała niewiele: głosy pijanych ludzi, zapach kebabu, światła samochodów, przenikliwy mróz. Poznała jakiegoś gościa, w&nbsp;Dragonie, albo wcześniej, w&nbsp;Kisielicach, i&nbsp;szli gdzieś razem przez rynek w&nbsp;stronę Garbar, może do Mięsnej, bo w&nbsp;sumie gdzie indziej. Jak się obudziła, nic więcej nie pamiętała, poza widokiem małych różowych świecących prostokątów, który cały czas ma przed oczami. Nie wie kompletnie, z&nbsp;czym go powiązać.</p>
    <p>&mdash; Przepięknie! &mdash; zaśmiała się Olka i&nbsp;dodała, że Weronika musi bardziej na siebie uważać, po czym wyjęła z&nbsp;szelestem banknot pięćdziesięciozłotowy i&nbsp;wręczyła go Wu, który właśnie wrócił z&nbsp;toalety, prosząc go, by kupił jeszcze każdemu po jednym.</p>

    <div class="text-separator"></div>

    <p>Kiedy wyszli, było dobrze po północy. Nad Poznaniem zalegało mroźne nieruchome powietrze, wzdłuż poznańskich ulic ciągnęły się wysokie zaspy zmarzniętego śniegu, w&nbsp;świetle latarń przemykali raz po raz ludzie, przejeżdżały samochody.</p>
    <p>Przeszli we trójkę wzdłuż białego placu Wolności, obok rozłożystych platanów, które w&nbsp;świetle ulicy wyglądały jak wyjęte z&nbsp;horroru. Olka odbiła w&nbsp;Paderewskiego, mówiąc, że idzie do Dragona, Wu i&nbsp;Weronika szli zaś dalej wzdłuż alei Marcinkowskiego, u stóp ciężkiej bryły muzeum, śmiejąc się, że ta ćma barowa na bank wcześniej niż o&nbsp;szóstej do domu nie wróci. Weronika trzęsła się z&nbsp;zimna, Wu otoczył ją ramieniem, przez co zatopiła się w&nbsp;jego ciemnoniebieskiej kurtce, sięgając mu ledwie ramion, i&nbsp;szli w&nbsp;ten sposób nieśpiesznie w&nbsp;stronę placu Wielkopolskiego.</p>
    <p>&mdash; Ma dziewczyna zdrowie &mdash; mówiąc to, przesunęła policzkiem po chłodnym materiale. &mdash; Ciekawe, jakiego małolata wyrwie sobie dzisiaj.</p>
    <p>Wu rzucił, że pewnie czternastolatka, na co Weronika, śmiejąc się, owinęła rękę mocniej wokół jego talii. Olka kiedyś jej powiedziała, że nie ma już nigdy zamiaru związać się z&nbsp;żadnym kolesiem, że kiedy wyszła z&nbsp;doła po śmierci męża, uznała, że teraz będzie liczyć tylko na siebie, i&nbsp;że podobno to było jak nowe narodzenie. Zazdrości jej. Sama nie potrafi wytrzymać bez faceta miesiąca, bo od razu dopadają ją te wszystkie neurozy.</p>
    <p>Dotarli na ulicę Święty Wojciech, stanęli pod jednym z&nbsp;budynków. Weronika podziękowała przyjacielowi, że ją odprowadził, pocałowała go w&nbsp;policzek i&nbsp;zniknęła w&nbsp;ciemnej bramie, a&nbsp;Wu zaczął iść wolnym krokiem ku stacji benzynowej, i&nbsp;dalej &mdash; wzdłuż ulicy Małe Garbary.</p>

    <div class="text-separator"></div>

    <p>Wszedł do jednej z&nbsp;kamienic na ulicy Chwaliszewo, wdrapał się na drugie piętro brudnej klatki schodowej i&nbsp;otworzył drzwi do ciasnego, zaniedbanego mieszkania. Sporą część przedpokoju zajmował regał pełen książek. Kuchnia, do której Wu wszedł najpierw, żeby odstawić siatkę z&nbsp;piwem, pełna była bujnej roślinności w&nbsp;doniczkach, a&nbsp;powierzchnię dwóch niewielkich pokojów zajmowały w&nbsp;dużej części kartony pełne ubrań, książek, dokumentów.</p>
    <p>Otworzył jedną butelkę piwa, pozostałe schował do lodówki, poszedł do pokoju, w&nbsp;którym znajdowało się biurko, i&nbsp;włączył laptop. Przez dobrych kilkanaście minut przeglądał strony w&nbsp;sieci, raz po raz pociągając łyk piwa, to znowu zerkając za okno (gdzie otwierała się na oścież wpadająca w&nbsp;Chwaliszewo ulica Czartoria), by w&nbsp;końcu wstukać coś w&nbsp;klawiaturę.</p>
    <p>Gdyby zajrzeć mu wtedy przez ramię, można by zobaczyć, że zalogował się na portalu randkowym, pełnym zdjęć mniej lub bardziej roznegliżowanych mężczyzn. Ustawił status &bdquo;Seks. Lokum. Teraz&rdquo; i&nbsp;spojrzawszy za okno na wystający znad kominów odległy zegar na dachu politechniki (minęła pierwsza), wziął z&nbsp;butelki długi łyk.</p>
    <p>Pół godziny później, kiedy na mroczej ulicy Chwaliszewo zgasły już niemal wszystkie okna, rozległ się dźwięk domofonu. Kilkoma susami Wu przemierzył odległość dzielącą go od przedpokoju i&nbsp;otworzył, nie pytając, kto to. Uchylił ciężkie drewniane drzwi i&nbsp;przez powstałą szparę obserwował klatkę schodową, nasłuchiwał kroków.</p>
    <p>Otworzył je szerzej, kiedy na półpiętrze dostrzegł niewysoką postać drobnego bruneta. Ten popatrzył w&nbsp;górę na Wu małymi czarnymi oczkami, a&nbsp;jego wydatne, odcinające się wyraźnie od bladej cery usta ułożyły do uśmiechu.</p>
    <p>Wszedł do środka i&nbsp;zdjął czarny płaszcz, odsłaniając równie czarny sweter przylegający do szczupłego, lecz umięśnionego ciała. Zapytał dość idiotycznie, czy może powiesić swój płaszcz pośród innych płaszczy, a&nbsp;po twierdzącym skinięciu Wu, który nie przestawał taksować go wzrokiem, zdjął buty z&nbsp;drobnych stóp z&nbsp;wysokim podbiciem, oczywiście w&nbsp;czarnych skarpetkach. Wu patrzył na nie łakomie.</p>
    <p>Chłopak rozejrzał się po półmrocznym przedpokoju i&nbsp;ożywił na widok regału. Przez dobrą minutę przeglądał zafascynowany grzbiety podniszczonych książek, aż Wu zaproponował mu piwo.</p>
    <p>Gdy wrócił z&nbsp;kuchni, nagle ośmielony przybysz siedział już na wersalce w&nbsp;podłużnym pokoju, naprzeciwko biurka z&nbsp;komputerem, pod dawno niemalowaną ścianą, i&nbsp;patrzył z&nbsp;zaciekawieniem na plakaty przykrywające, czego nie mógł wiedzieć, co większe odpryski tynku. Wziął od Wu butelkę i&nbsp;oznajmił, że właśnie widział ostatnio Przed wschodem słońca, kiedy miał wolne od banku, bo pracuje w&nbsp;banku, jest opiekunem klienta, całkiem lubi Linklatera, coś w&nbsp;sobie ma, to dość nieuchwytne, nie wie właściwie, co podoba mu się w&nbsp;tych filmach, ostatnio też obejrzał jeszcze raz kilka filmów, które zdefiniowały go jako człowieka, wiesz, Kusturica, ta trylogia von Triera o&nbsp;kobietach poświęcających się dla większego dobra, Amelia, Pulp Fiction itp.</p>
    <p>&mdash; To co? &mdash; zapytał, korzystając z&nbsp;krótkiej pauzy, Wu, który przez cały ten czas siedział na krześle metr od wersalki, błądząc wzrokiem po ciele mężczyzny. Nie czekając na odpowiedź, wstał, odłożył butelkę, siadł okrakiem na jego kolanach i&nbsp;pocałował go w&nbsp;usta.</p>



    <p>XXXXXXXXXXXXXX</p>


    <p id="first">Dziewiątka wyjechała z&nbsp;torów na Wildzie, kasowała auta.</p>
    <p>Tymczasem w&nbsp;zupełnie innej części miasta, wzdłuż trasy PST (Poznański Szybki Tramwaj), po torach położonych w&nbsp;wyżłobionej w&nbsp;ziemi niecce, która &mdash; pełna śniegu &mdash; tworzyła absolutnie biały tunel, jak pocisk mknęła na północ dwuwagonowa &bdquo;szesnastka&rdquo;. W&nbsp;środku tłoczyli się ludzie, przy każdym mocniejszym skręcie wagonami zarzucało, a&nbsp;wtedy przez pasażerów &mdash; uchwyconych żółtych rurek, oparć krzeseł &mdash; od początku do końca wagonu przebiegała gwałtowna fala, przez co na moment byli jak jeden organizm.</p>
    <p>Na samym końcu drugiego wagonu, oparte o&nbsp;barierkę, wpatrzone w&nbsp;brudną szybę, stały Weronika (w czerwonej kurtce) i&nbsp;jeszcze jakaś kobieta, być może trochę od niej młodsza: w&nbsp;czarnym płaszczu, czarnych butach, grubych jaskrawopomarańczowych rajstopach, owinięta czarnym szalem, na który opadały długie, proste, ciemnobrązowe włosy. Dziewczyna i&nbsp;Weronika nie rozmawiały ze sobą, być może winny był temu ogłuszający łoskot kół na szynach, a&nbsp;tylko raz po raz zerkały w&nbsp;swoim kierunku, przez większość jednak czasu wpatrując się nieprzytomnie w&nbsp;przemykające za oknem tory. Widok za szybą składał się na następującą sekwencję: biel śniegu, szarość betonu (przystanek Słowiańska), biel śniegu, szarość betonu (przystanek Aleje Solidarności), a&nbsp;potem znowu biel śniegu.</p>
    <p>Nad tunelem wznosiło się podłużne gmaszysko centrum handlowego, o&nbsp;elewacji rozświetlonej jaskrawymi światłami, ze świetlnym żółtym sznurem ciągnącym się faliście wzdłuż budynku, a&nbsp;z perspektywy pędzącego tramwaju gmach ten mógł się kojarzyć z&nbsp;dostojnym, powoli płynącym wielorybem. Gdy pojazd dotarł na kolejny, tym razem oszołamiająco barwny przystanek (Lechicka/Poznań Plaza), Weronika powiedziała, by wpatrzona w&nbsp;szybę Zuza (tak nazwała dziewczynę) ocknęła się wreszcie, bo już dojechały, a&nbsp;następnie obie skierowały się do wyjścia.</p>
    <div class="text-separator"></div>
    <p>Niecałe dwie godziny później inna &bdquo;szesnastka&rdquo; podjechała na przystanek Małe Garbary, automatyczne drzwi otworzyły się, a&nbsp;z brudnych zielonych wagonów zaczęli wychodzić ludzie. Wśród nich były Weronika i&nbsp;Zuza, z&nbsp;ciężkimi płóciennymi torbami, w&nbsp;których brzęczały butelki wina.</p>
    <p>&mdash; Zejdź już ze mnie &mdash; ucięła Weronika i&nbsp;odwróciła głowę. Zuza pojednawczo dotknęła jej barku i&nbsp;oznajmiła, że po prostu martwi się o&nbsp;nią, nic więcej.</p>
    <p>Tak, tak, wszyscy się o&nbsp;Weronikę martwią, a&nbsp;przy okazji traktują, jakby miała dwanaście lat.</p>
    <p>&mdash; Bo tak się zachowujesz &mdash; zaśmiała się Zuza, a&nbsp;Weronika po chwili sama parsknęła śmiechem.</p>
    <p>Dodała, że spoko, już nie będzie mendzić o&nbsp;Jerzym, bo to i&nbsp;tak nie ma wielkiego sensu, Weronika zrobi to, co zwykle, po czym przeklęła siarczyście niekończący się mróz i&nbsp;zaproponowała, że może pójdą tu, na skwerek, odstawią torby na ławce i&nbsp;zapalą, bo jeszcze pięć minut bez ćmika i&nbsp;zwariuje.</p>
    <p>Weronika, idąc z&nbsp;Zuzą w&nbsp;stronę skwerku, westchnęła, że ona wszystko rozumie, ona wie, że to, co robi, jest strasznie głupie i&nbsp;nic dobrego z&nbsp;tego nie będzie, ale Jerzy ma w&nbsp;sobie coś takiego, od czego nie może się uwolnić, zresztą może lepiej niech już skończą temat, a&nbsp;papieros to rzeczywiście doskonały pomysł. Odstawiły torby na zdezelowanej ławce, Zuza wyjęła paczkę papierosów, poczęstowała koleżankę, zaczęły palić, na Garbarach stał rząd samochodów, przez skrzyżowanie przejeżdżał tramwaj, śnieg dookoła przykrywał warstwę martwej trawy, zwierzęcych odchodów, śmieci, potłuczonego szkła. Dym papierosowy był mleczny od mrozu.</p>
    <p>Zuza zapytała, czy Weronika widziała relację z&nbsp;miejsca zamachu. Trzeba przyznać, że bardzo efektowna robota, zniszczenia były naprawdę spore, miną lata, nim uda się załatać wyrwy w&nbsp;strukturze miasta.</p>
    <p>Przerwała w&nbsp;połowie zdania, bo kogoś zauważyła: zaniedbaną ścieżką przecinającą skwer szedł dość wysoki blondyn w&nbsp;zielonej kurtce i&nbsp;naciągniętej na uszy białej czapce, który jak tylko zauważył dziewczyny, uśmiechnął się szeroko i&nbsp;do nich podszedł.</p>
    <p>Rozmawiali chwilę, mężczyzna też zapalił, Weronika i&nbsp;Zuza nazywały go Kubą, Kuba zapytał, czy nie wybierają się wieczorem do Mięsnej, na co one, że właśnie urządzają u Wu małą domówkę, ale skoro już będzie w&nbsp;okolicy, to niech wpada. Będzie dość kameralnie, będą kalmary, a&nbsp;stosunek butelek wina do uczestników zapowiada się nader korzystnie. Kuba odparł, że pomyśli, bo pracuje właśnie nad jedną, jak to określił, koleżanką, ale w&nbsp;sumie nic nie stoi na przeszkodzie, aby popracował nad nią u Wu, a&nbsp;następnie rzucił, że musi spadać, bo właśnie podjeżdża jego tramwaj, i&nbsp;że się jeszcze odezwie.</p>
    <p>Dziewczyny dopaliły papierosy, zgasiły je o&nbsp;brzeg ławki, podniosły ciężkie torby pełne win, pieczywa, jarzyn, głowonogów, i&nbsp;ruszyły w&nbsp;stronę świateł, by po odczekaniu kilku minut na czerwonym pójść dalej wzdłuż Estkowskiego, zejść ostrożnie po oblodzonej skarpie w&nbsp;miejsce, gdzie kiedyś płynęła Warta, a&nbsp;teraz było boisko i&nbsp;rząd parkingów, przeciąć to boisko, wejść między zaparkowane w&nbsp;śniegu samochody, minąć rząd blaszanych garaży (czarno-białe graffiti na ścianach) i&nbsp;iść dalej, w&nbsp;stronę Chwaliszewa.</p>

    <div class="text-separator"></div>

    <p>Ściany kuchni pokrywała obdarta tapeta w&nbsp;kolorze ciemnego różu, na zaniedbanych kuchennych szafkach, na blacie kuchennym, lodówce stały doniczki, a&nbsp;z nich z&nbsp;kolei wylewały się gęsto splątane pędy bluszczu. Wchodząc do kuchni, miało się wrażenie, że to zatrzymany w&nbsp;stop-klatce film i&nbsp;wystarczy jeden nieostrożny ruch, by całe pomieszczenie pochłonęła w&nbsp;ułamku sekundy soczystozielona roślinność.</p>
    <p>Weronika i&nbsp;Zuza siedziały przy nakrytym ceratą stole, zastawionym przez butelki wina, miskę pełną kalmarów w&nbsp;cieście piwnym (smażonych w&nbsp;głębokim tłuszczu), talerz pełen cytryn, popielniczkę. Wu z&nbsp;kolei stał naprzeciwko, oparty o&nbsp;blat kuchenny, poruszając nogą w&nbsp;rytm muzyki, która dobiegała z&nbsp;leżącego na lodówce laptopa. Wszyscy troje pili czerwone wino z&nbsp;kieliszków, nad stołem zapalały się raz po raz rozżarzone końce papierosów. Weronika mówiła, że śniły jej się małe różowe świecące prostokąty, te same co tamtej pijackiej nocy, śmiała się, że pewnie wzięła po pijaku jakiś szit albo ten koleś, kimkolwiek był, wrzucił jej do koktajlu pigułkę gwałtu, lub jak wolą &mdash; pigwę, bo takie zgrabne określenie wymyślił kiedyś Kuba. No właśnie, gdzie jest Kuba, trzeba by po niego zadzwonić. Wu westchnął i&nbsp;już zaczął strofować Weronikę, że musi na siebie uważać, bo naprawdę zaczyna przeginać i&nbsp;to się za chuja nie może dobrze skończyć, gdy nagle przerwał mu donośny dzwonek domofonu.</p>
    <p>Wu zniknął w&nbsp;przedpokoju, do kuchni dotarł podmuch zimnego powietrza z&nbsp;klatki schodowej, mimo głośnej muzyki dało się słyszeć coraz donośniejsze kroki na schodach, a&nbsp;po chwili do kuchni weszła, rzucając radosne &bdquo;cześć!&rdquo;, Olka (tuż za nią kroczył Wu, niosąc kolejne dwie butelki wina). Przedarła się przez siwy dym, by ucałować Weronikę i&nbsp;Zuzę, oznajmiła, że wpadła tak naprawdę tylko na chwilę, bo musi dzisiaj pójść spać o&nbsp;w&nbsp;miarę rozsądnej porze, ale z&nbsp;chęcią spróbuje tych legendarnych kalmarów. Następnie wzięła w&nbsp;dłoń papierosa i&nbsp;zaczęła szukać zapalniczki. Weronika podsunęła jej pod nos płonącą zapałkę, mówiąc, że miał być jeszcze Kuba, ale wyrywa jakąś dupę, więc nie wiadomo, czy przyjdzie.</p>
    <p>Tak, Olka wie, widziała ich wczoraj w&nbsp;Dragonie. Sięgnęła do miski po obtoczony w&nbsp;panierce fragment kalmarzego ciała, pochłonęła go na raz i&nbsp;ciągnęła, że niezła sztuka z&nbsp;tej laski. Kuba cały wieczór udawał zainteresowanie farmacją, bo to jakaś studentka farmacji, szeptał jej na uszko, że chciałby ją zobaczyć w&nbsp;kitlu i&nbsp;w okularach ochronnych, mało brakowało, a&nbsp;zacząłby wymieniać swoje ulubione leki, a&nbsp;ta w&nbsp;połowie zdania mu przerwała, że było bardzo miło, ale przed dwunastą musi być w&nbsp;domu. Jeszcze naciągnęła go na taksówkę.</p>
    <p>Wu, zmieniając piosenki na komputerze, stwierdził, że Kuba nie lubi mieć za łatwo. Na komentarz poirytowanej ciągłą zmianą muzyki Zuzy, odparł z&nbsp;niezmiennym spokojem, że szuka kawałka, którego słuchał po pijaku wczoraj w&nbsp;nocy. Kompletnie nie może sobie przypomnieć, który to był. A&nbsp;może mu się przyśniło.</p>
    <p>Wreszcie skapitulował, włączył przypadkowy utwór i&nbsp;oparłszy się o&nbsp;ścianę, podjął, że ci terroryści są nieźle popierdoleni. Oglądał ich wystąpienie z&nbsp;ciarkami na plecach. Z&nbsp;drugiej strony nie powinno ich to zaskakiwać: przez stulecia władze traktowały ich jak bydło i&nbsp;jak się na to teraz patrzy, to trudno uwierzyć, że byliśmy tak naiwni. To w&nbsp;końcu musiało się stać. Choć w&nbsp;tym wszystkim było dużo blefu; to niemożliwe, by mieli technologię, o&nbsp;której mówią.</p>
    <p>Czy Weronika może w&nbsp;dzień wolny zrelaksować się przy winie, nie słuchając wciąż o&nbsp;tych zjebach? (Od jakiegoś czasu siedziała w&nbsp;kucki na obitym skajem krześle, z&nbsp;kieliszkiem w&nbsp;dłoni, wywracając co chwila oczami).</p>
    <p>&mdash; Ciesz się, że masz dzień wolny &mdash; odparowała Zuza, która, jak stwierdziła, nie miała dnia wolnego od trzech tygodni, bo z&nbsp;pazerności wzięła kolejne tłumaczenie, mimo że już miała pełen grafik, a&nbsp;do tego Weronika ciąga ją po sklepach i&nbsp;wrabia w&nbsp;robienie jakichś, kurwa, kalmarów, zupełnie jakby umiała gotować.</p>
    <p>&mdash; A&nbsp;weź się napij &mdash; zaśmiała się Weronika, dopełniając jej kieliszek.</p>
    <div class="text-separator"></div>
    <p>Przebieg dalszej części wieczoru można by ująć w&nbsp;migawkach: Wu oparty o&nbsp;lodówkę, Zuza, Weronika i&nbsp;Olka przy stole, jasne punkciki rozżarzonego tytoniu. Potem podobna scena, tyle że z&nbsp;Kubą i&nbsp;drobną blondynką stojącymi w&nbsp;drzwiach, dziewczyna była blada i&nbsp;miała duże niebieskie oczy, prawie się nie odzywała. Dalej ciemnoróżowa kuchnia, Weronika i&nbsp;Zuza nad pustą miską, pierwsza z&nbsp;nich żaliła się na swoją skomplikowaną relację z&nbsp;Jerzym; kłąb siwego dymu nad głowami. Pół godziny później przy stole Weronika, Zuza i&nbsp;Kuba, który właśnie odprowadził do taksówki swoją blondwłosą znajomą i&nbsp;opowiadał koleżankom, że ktoś się nieźle naćpał, bo włamał do muzeum wojskowego i&nbsp;ukradł stamtąd kosę bojową. Jeszcze później podobna scena: z&nbsp;Wu, który stał w&nbsp;drzwiach, trzymał butelkę wina i&nbsp;mówił, że Olka jednak poszła do Dragona, ale powiedziała, że jeszcze wróci, co znaczy, że nie wróci. Potem przepalająca się żarówka, mrok w&nbsp;jednej chwili wypełniający kuchnię. Jeszcze dalej siedzenie przy świecy, na tle tapety, która w&nbsp;tym świetle wydawała się niemal czarna; Weronika, pogrążona w&nbsp;zielonkawym blasku bijącym od telefonu, pisząca esemesy. Godzinę później już tylko Wu, Kuba i&nbsp;Zuza, która mówiła, że to zawsze tak się kończy, że zawsze prędzej czy później odzywa się Jerzy, a&nbsp;po kwadransie Weroniki nie ma. I&nbsp;ostatnia scena: dopalająca się świeczka, Wu i&nbsp;Kuba siedzący w&nbsp;milczeniu nad resztką wina, z&nbsp;mętnym wzrokiem, palący papierosy; pomieszczenie szczelnie wypełniał dym, był gęsty jak mgła.</p>


    <p>XXXXXXXXXXXXXXX</p>


    <p id="first">Nad miastem wisiało ciężkie, ciemne niebo, była noc, poznańskie bloki i&nbsp;kamienice trwały w&nbsp;uśpieniu, paliło się trupie światło latarń, śnieg zalegał na dachach, a&nbsp;wzdłuż sieci poznańskich ulic przebiegał silny, przenikliwy wiatr; niósł ze sobą mróz.</p>
    <p>W świetle od ulicy było widać niewyraźne zarysy mebli i&nbsp;kartonów, zmierzwionej pościeli, Wu przewracającego się z&nbsp;boku na bok, było czuć ostry zapach tytoniowego dymu, słychać przytłumione głosy awanturujących się na ulicy dresiarzy. Wu w&nbsp;końcu westchnął, podniósł się z&nbsp;łóżka, przeszedł przez mrok przedpokoju do mroku ciasnej kuchni, wymacał w&nbsp;ciemności ścienny włącznik, nacisnął go, a&nbsp;gdy mimo to nadal było ciemno, przeklął po cichu przepaloną żarówkę. Odnalazł po omacku stojącą na blacie butelkę wody mineralnej i&nbsp;zaczął pić &mdash; szybkimi, zachłannymi haustami.</p>
    <p>Dwadzieścia minut później szedł już wzdłuż Garbar, nie było nikogo w&nbsp;zasięgu jego wzroku, jakaś pijana w&nbsp;sztok dziewczyna leżała w&nbsp;jednej z&nbsp;bram, ale nie mógł tego widzieć, szedł więc, trzęsąc się z&nbsp;zimna, w&nbsp;stronę placu Bernardyńskiego, minął sklep z&nbsp;teleskopami (napęczniały Jowisz na plakacie przed wejściem), szereg ciemnych witryn, drogerię &bdquo;Wenus&rdquo;.</p>
    <p>Dalej podążał wzdłuż trasy tramwajowej ku rzece, ulica Mostowa o&nbsp;tej porze była mroczna i&nbsp;nieruchoma, nie jechał żaden samochód, Wu przeszedł więc na drugą stronę po ukosie i&nbsp;kroczył dalej wzdłuż ulicy, by tuż przed mostem Rocha zejść po stromej skarpie nad samą rzekę. Warta była skuta lodem i&nbsp;przykryta grubą śnieżną warstwą, niebo białawe od miejskiej poświaty, Wu zapalił i&nbsp;szedł powoli wzdłuż niewidocznego brzegu, a&nbsp;idąc tak, czasem przymykał oczy i&nbsp;masował palcami powieki, jak to się robi, by ukoić nieznośny ból głowy.</p>
    <p>Za którymś razem, gdy otworzył oczy, a&nbsp;był już wtedy prawie pod mostem Chrobrego, zatrzymał się nagle i&nbsp;przez chwilę wpatrywał, wytężając wzrok, w&nbsp;ciemną przestrzeń pod mostem. Tuż nad brzegiem, pod filarem majaczył jakiś kształt. Wu zawahał się, po czym zrobił kilka kroków &mdash; zbliżył się na odległość, z&nbsp;której było już widać, że to dziewczyna klęcząca w&nbsp;nienaturalnej pozie, dziwnie pochylona do przodu. Zapytał, czy coś się stało. Cisza. Po chwili podszedł do niej jeszcze bliżej, na wyciągnięcie ręki, z&nbsp;wahaniem delikatnie dotknął jej ramienia, lecz ani drgnęła. Wreszcie wyjął z&nbsp;kieszeni telefon i&nbsp;poświecił dziewczynie w&nbsp;twarz.</p>
    <p>W czerwonawym świetle ukazały się usta zakneblowane sporej wielkości cytryną, niebieskie, upiornie otwarte oczy, związane z&nbsp;tyłu ręce, rozpłatany brzuch, z&nbsp;którego na śnieg wylewała się dorodna kiść jelit.</p>
    <div class="text-separator"></div>
    <p>Tymczasem nieco ponad trzy kilometry na północ, wzdłuż ulicy Murawa, pomiędzy prostopadłościennymi blokami osiedla Wichrowe Wzgórze z&nbsp;jednej i&nbsp;osiedla Kosmonautów z&nbsp;drugiej strony, szła chwiejnym krokiem zapłakana Weronika: paląc papierosa, przeklinając po cichu, ocierając raz po raz łzy wierzchem drżącej dłoni. Gdy dochodziła już do ronda Solidarności, niemal absolutną ciszę miasta przerwał nagły dzwonek telefonu. Rzuciła kolejną &bdquo;kurwą&rdquo;, cisnęła w&nbsp;śnieg niedopałek (przeciął powietrze jak buzująca ogniem kometa) i&nbsp;zaczęła nerwowo szperać po kieszeniach. Wreszcie wyjęła komórkę, a&nbsp;gdy zobaczyła, kto dzwoni, na jej skąpanej w&nbsp;zielonej poświacie twarzy zawitał niepokój.</p>
    <p>Odebrała. Powiedziała rozmówcy, że spokojnie, że po kolei, jeszcze raz, od początku, przez chwilę słuchała w&nbsp;milczeniu głosu dobiegającego ze słuchawki, coraz bardziej blada, aż w&nbsp;końcu przycupnęła i&nbsp;skryła twarz w&nbsp;dłoni. Wymamrotała, że trzeba zachować spokój, że zaraz przyjedzie, że wszystko będzie okej, żeby na nią czekał. Głos w&nbsp;słuchawce coś odpowiedział, a&nbsp;ona zapytała, czy na pewno da sobie radę, bo może przecież w&nbsp;każdej chwili wziąć taksówkę, choć rzeczywiście to chyba nie ma sensu, niech po prostu da znać, jak już go skończą przesłuchiwać. Trwała przez moment w&nbsp;milczeniu, oddychała tylko ciężko, głos w&nbsp;słuchawce też na moment umilkł, aż wreszcie zapytała, czy Kuba już o&nbsp;tym wie.</p>

    <div class="text-separator"></div>

    <p>Główną salę pubu Dragon wypełniał zapach kadzidełek, nad stolikami unosił się dym z&nbsp;papierosów, z&nbsp;głośników dobiegała smutna muzyka, wzdłuż baru tłoczyli gęsto ludzie, z&nbsp;kolei przed nimi, a&nbsp;za plecami barmanów, widniał szereg podłużnych półek pełnych butelek alkoholu. Nad całą sceną górowała &mdash; wyrastająca z&nbsp;muru, pomalowana na czarno &mdash; rzeźbiona głowa smoka.</p>
    <p>Sam pub był ogromnym, wielopoziomowym tworem: poniżej głównej sali znajdowała się duszna piwnica z&nbsp;kolejnym barem, ciasnym parkietem; z&nbsp;głównej sali można też było wyjść do ogródka &mdash; o&nbsp;tej porze roku przykrytego śniegiem i&nbsp;klaustrofobicznego. Z&nbsp;ogródka wąskimi schodami wchodziło się na wyższe poziomy: do jeszcze jednego baru za wahadłowymi drzwiami, przez który można było wyjść do drugiego ogródka na wysokim tarasie, przytulonego do skruszałej ściany; do sali naprzeciwko tego baru; do jeszcze jednej sali nad nią &mdash; i&nbsp;kolejnej, urządzonej na drewnianej antresoli nad barem. Z&nbsp;jednej z&nbsp;tych sal można było się dostać &mdash; przez zamknięte zazwyczaj drzwi &mdash; do kolejnych przestrzeni: pomieszczenia, w&nbsp;którym odbywały się koncerty, spotkania autorskie, a&nbsp;z niego zaś do jeszcze jednego baru. Dragon był czymś na kształt nowotworu, który każdego roku zajmował kolejne pomieszczenia starej kamienicy, zawłaszczał nowe pokoje, korytarze i&nbsp;nikt nie miał chyba cienia wątpliwości, że kiedyś pochłonie ją całą.</p>
    <p>W rogu głównej sali, przy wyjściu na ogródek, na kanapie, w&nbsp;miękkim świetle stojącej lampy z&nbsp;abażurem półleżeli Zuza i&nbsp;Wu, a&nbsp;obok nich, na wygodnym pufie, siedział przygarbiony Kuba. Na stoliku stały trzy kufle niemal nietkniętego piwa, pośrodku wazon z&nbsp;białymi tulipanami. Wszyscy troje milczeli prawie przez cały czas, palili nieśpiesznie, patrząc gdzieś przed siebie.</p>
    <p>&mdash; Nie mogę, tej &mdash; wymamrotał Kuba i&nbsp;schyliwszy się, zamoczył usta w&nbsp;piwie. Po prostu nie jest w&nbsp;stanie w&nbsp;to uwierzyć. Dobra, widział Anię drugi raz w&nbsp;życiu i&nbsp;nie miał wobec niej poważniejszych planów, ale takie rzeczy, kurwa, nie powinny się zdarzać. Choć może właśnie przez to tak mi z&nbsp;tym chujowo. I&nbsp;jeszcze sposób, w&nbsp;jaki ją zabili. Jak w&nbsp;jakiejś rzeźni.</p>
    <p>&mdash; Daj już spokój &mdash; Wu dotknął na moment jego barku &mdash; co mogłeś zrobić?</p>
    <p>No on wie, wie, przecież zaprowadził ją do tej taksówki, opłacił kurs, już zaczął nawet podejrzewać, że widuje się z&nbsp;nim tylko dla tych taksówek. Bo do łóżka za nic nie dawała się zaciągnąć. Widział, jak odjeżdża, więc jak to możliwe, że znalazła się z&nbsp;powrotem nad rzeką? Sto metrów od mieszkania Wu?</p>
    <p>&mdash; Jebnę zaraz &mdash; wtrąciła Weronika, która wyszła właśnie zza baru, by siąść Wu na kolanach i&nbsp;przechyliwszy się w&nbsp;stronę stołu, wyjąć z&nbsp;jego paczki papierosa i&nbsp;zapytać, kto ma ogień.</p>
    <p>To chyba jakaś kara za grzechy, że musi pracować za barem, kiedy wręcz organicznie nienawidzi ludzi. Powinna była to skonsultować z&nbsp;doradcą zawodowym albo coś. Chociaż co ona mówi, przecież i&nbsp;tak nic innego nie potrafi.</p>
    <p>&mdash; Jak z&nbsp;tobą? &mdash; zapytała, mierzwiąc czule blond czuprynę Kuby, gdy już przestała się śmiać z&nbsp;własnego dowcipu.</p>
    <p>&mdash; Jak widać &mdash; odburknął, zaciskając w&nbsp;pięść naprzemiennie raz jedną, raz drugą dłoń (stawy cicho strzelały). Milcząca przez cały czas Zuza patrzyła na jego porośnięte jasnym puchem nadgarstki. I&nbsp;jeszcze te przesłuchania, jutro znowu tam idzie. Ile można?</p>
    <p>Zamilkli i&nbsp;wrócili do niemrawego palenia i&nbsp;picia. Ludzie tłoczyli się w&nbsp;kolejkach do toalety i&nbsp;baru, jakiś wyraźnie upojony dwudziestolatek zatoczył na Kubę, niemal go oblewając drinkiem, z&nbsp;głośników dobiegał tym razem żwawszy, elektroniczny utwór.</p>
    <p>&mdash; Koniec przerwy &mdash; oznajmiła wreszcie z&nbsp;rezygnacją Weronika, zgasiła papierosa i&nbsp;pocałowawszy Wu w&nbsp;skroń, wróciła za bar.</p>
    <p>Wu podążył za nią wzrokiem i&nbsp;natrafił na parę małych, czarnych, świdrujących go oczu. Drobnej postury, niewysoki brunet o&nbsp;bladej twarzy i&nbsp;wydatnych ustach, który przedwczoraj przybył do mieszkania Wu z&nbsp;nocną wizytą, siedział na barowym stołku przy małym piwie. Wpatrywał się w&nbsp;niego przez chwilę, nieśmiało uśmiechając, a&nbsp;gdy dopił, wstał od baru i&nbsp;zaczął przedzierać przez gąszcz ludzi, w&nbsp;kierunku wyjścia.</p>



    <p>XXXXXXXXXXXXXXXX</p>


    <p id="first">Powiedziała, że pamięta granatowe niebo nad placem Międzymoście, pod niebem były białe chmury, na ich tle mewy, a&nbsp;ona szła z&nbsp;tym kolesiem, jakkolwiek mógł mieć na imię, musiała się naprawdę nieźle sponiewierać. Szli tak między jednym a&nbsp;drugim parkingiem strzeżonym, prawie już pamięta jego twarz, miał chyba grube czarne brwi, wydatne kości policzkowe, coś mówił, o&nbsp;czymś rozmawiali, chyba mówili coś o&nbsp;Wenus, coś o&nbsp;Ceres. Dalej Chwaliszewo, Czartoria, zepsuta latarnia migotała, a&nbsp;oni całowali się pod monopolowym. Pamięta, że czuła pod palcami fakturę granatowej kurtki, mróz zdawał się przeszywać małymi sztyletami. Potem szli dalej, chyba w&nbsp;stronę rzeki, przypomniało jej się, że pomagał jej zejść po oblodzonej skarpie, chyba byli jeszcze jacyś ludzie, nie może sobie przypomnieć, ilu ich było, usta pierzchły, zupełnie nie pamięta ich twarzy. Stali jakiś czas pod mostem, skuta lodem biała nieruchoma rzeka, o&nbsp;czymś tam mówili, była kompletnie pijana, była noc, tramwaje nie jeździły, aż w&nbsp;pewnym momencie koleś, z&nbsp;którym przyszła, wyjął z&nbsp;kieszeni pudełko, a&nbsp;z niego mały przedmiot &mdash; prostokąt świecący różowym, fluorescencyjnym światłem. A&nbsp;dalej nic, kompletna pustka.</p>
    <p>Olka zaśmiała się, że nie ma lepszej telenoweli od opowieści o&nbsp;pijackich wybrykach Weroniki i&nbsp;że wprost nie może się doczekać kolejnych odcinków, bo każdy następny to zupełnie nowy poziom absurdu.</p>
    <p>Weronika jęknęła, że to wcale nie jest śmieszne, że film jej się kompletnie wtedy urwał, a&nbsp;nie mogła wypić tak dużo, że ten gość najpewniej wsypał jej coś do drinka, no i&nbsp;o co chodzi z&nbsp;tymi prostokątami, może to były halucynacje, może jej się po prostu przyśniło, ale przez tych kilka ostatnich dni, kiedy tylko zamknie oczy, widzi małe pierdolone różowe prostokąty, chyba zwariuje, no i&nbsp;jeszcze ta dziewczyna pod mostem. Przerwała, ukryła twarz w&nbsp;dłoniach, teatralnie westchnęła. Olka położyła rękę na jej przedramieniu i&nbsp;uspokoiła, że przecież nic się nie stało, po prostu musi na siebie bardziej uważać, że w&nbsp;końcu ostatnio dużo przeszła, ta cała sytuacja z&nbsp;Jerzym i&nbsp;w ogóle, że będzie dobrze, musi tylko najzwyczajniej w&nbsp;świecie przepracować sobie parę rzeczy, po czym jednym energicznym ruchem wychyliła kieliszek wódki.</p>
    <p>Siedziały w&nbsp;Mięsnej. Śnieg topniał na brudnej podłodze, w&nbsp;tle miały tapetę w&nbsp;koncentryczne, pomarańczowo-fioletowe wzory, lampę z&nbsp;plastikowym abażurem, było gęsto od papierosowego dymu, głośno od muzyki, tłoczno od ludzi, za kontuarem barmani nalewali piwo do plastikowych kufli, gdyż widocznie zabrakło szklanych. Z&nbsp;głównego pomieszczenia można było wejść po schodach na piętro, gdzie znajdował się parkiet, na którym wyginały w&nbsp;rytm muzyki, otoczone inną wzorzystą tapetą w&nbsp;odcieniach fioletu i&nbsp;oranżu, bezwolne ciała podchmielonych dwudziestolatków. Można by też było, przez zamknięte w&nbsp;tamtej chwili drzwi, zejść do piwnicy z&nbsp;niewielką sceną. Gdyby miejsca miały pamięć, żółtawe ściany tego pomieszczenia jeszcze czułyby na sobie dotyk skotłowanych ciał w&nbsp;darkroomie, który mieścił się w&nbsp;nim zaledwie kilka lat wcześniej.</p>
    <p>&mdash; A&nbsp;właśnie &mdash; podjęła Olka &mdash; powiedz, jak z&nbsp;tym Jerzym. Ma to szansę tym razem wypalić?</p>
    <p>Weronika zerknęła na brodatego didżeja stojącego za konsoletą, na pijanych dwudziestolatków tłoczących się przy barze i&nbsp;odparła coraz bardziej upojonej alkoholem koleżance, że sama nie wie. Niech nie mówi tego Wu ani Zuzie, ale już zdążyli się dwa razy pokłócić na śmierć i&nbsp;życie. Tej nocy, kiedy zabili Anię, szła na piechotę z&nbsp;Winograd do centrum, tak się pożarli. Ale zobaczymy.</p>
    <p>&mdash; A&nbsp;to między Zuzą a&nbsp;tym kolesiem&hellip;</p>
    <p>Jackiem? Nic z&nbsp;tego nie wyszło. Byli na paru randkach, a&nbsp;potem Zuza się wycofała. Olka pokiwała w&nbsp;zrozumieniu głową, by zaraz spytać, tknięta nagłą myślą: a&nbsp;Zuza w&nbsp;ogóle była w&nbsp;jakimś poważniejszym związku?</p>
    <p>Na to pytanie Weronika zająknęła się, w&nbsp;zastanowieniu popatrzyła na boki, to znowu na Olkę, która nagle wybuchnęła śmiechem.</p>
    <p>&mdash; Nieźle, nieźle. Takie z&nbsp;was niby przyjaciółeczki.</p>
    <p>Przecież Olka sama wie, jaka jest Zuza, ciężko z&nbsp;niej coś wyciągnąć. Zresztą ona tak lubi słuchać. (Olka nie przestawała rechotać). Weronika milczała chwilę, zaśmiała się nerwowo, by wreszcie zapytać, czy serio aż taka z&nbsp;niej egocentryczka.</p>
    <p>&mdash; Nie przejmuj się, Zuzie to najwyraźniej nie przeszkadza.</p>
    <p>Weronika, nieco zmieszana, wzięła duży łyk piwa, po czym podjęła dla zmiany tematu, że martwi się o&nbsp;Wu, że ostatnio przesadza z&nbsp;pracą, od samego rana do późna w&nbsp;nocy siedzi przy tym laptopie i&nbsp;napieprza w&nbsp;te klawisze i&nbsp;że ostatnią rzeczą, której teraz potrzebował, jest historia z&nbsp;trupem pod mostem.</p>
    <p>Olka patrzyła przez chwilę w&nbsp;milczeniu na Weronikę, jakby trochę zatroskana, w&nbsp;tle miała bar, światła, kłęby dymu, obracała w&nbsp;dłoni zapalniczkę, aż wreszcie zapytała, czy może raczej stwierdziła: tobie wcale nie przeszło, prawda?</p>

    <div class="text-separator"></div>

    <p>Po Mięsnej przyszedł czas na Dragona, przeciskanie się przez tłumy, picie wódki przy barze, palenie papierosów, powierzchowne rozmowy ze znajomymi i&nbsp;z dopiero co poznanymi ludźmi, pijackie patrzenie w&nbsp;majaczące światła. W&nbsp;ciągu dwudziestu minut kompletnie nietrzeźwa Olka zdążyła strącić łokciem ze stolika dwa piwa, zgasić niedopałek w&nbsp;czyimś drinku i&nbsp;obrazić swoją na oko pięćdziesięcioletnią znajomą, pytając ją, jak sobie radzi ze starością.</p>
    <p>Weronika tymczasem, też coraz bardziej pijana, usiadła na drewnianych schodach przy drzwiach do ogródka i&nbsp;sącząc w&nbsp;milczeniu wiśniówkę na lodzie, przypatrywała się ludziom (przez szczelinę pod drzwiami ciągnął mróz). W&nbsp;pewnej chwili zaczęła szperać po kieszeniach, by wreszcie sięgnąć do położonej obok kurtki i&nbsp;wyjąć z&nbsp;niej telefon; pogrążona w&nbsp;zielonkawej poświacie, siorbiąc alkohol przez słomkę, zaczęła pisać esemesa.</p>
    <p>Naraz podniosła wzrok i&nbsp;ujrzała przed sobą mężczyznę, który stał tam nieruchomo od co najmniej minuty: niewysokiego, dość drobnej postury, z&nbsp;ciemnym kilkudniowym zarostem, wydatnymi ustami. Zapytał, czy może się dosiąść, i&nbsp;nie czekając na odpowiedź Weroniki, usiadł obok niej na drewnianym stopniu.</p>
    <p>Powiedział, że ma na imię Staszek, że jest tu od niedawna i&nbsp;za bardzo nie zna ludzi, zapytał, czy Weronika bywa tu często, a&nbsp;nie uzyskawszy odpowiedzi, zaczął opowiadać o&nbsp;swoich zainteresowaniach muzycznych. Weronika pisała esemesa, po wytężonej minie i&nbsp;błędnym wzroku można było poznać, że sprawia jej to niemałą trudność. Sączyła wiśniówkę przez słomkę i&nbsp;zdawała się kompletnie ignorować Staszka, który mówił, że w&nbsp;sumie nigdy za bardzo nie przepadał za muzyką Tori Amos, ale dorwał dwupłytowy album z&nbsp;końca lat dziewięćdziesiątych i&nbsp;wzbudził on jego niejakie zainteresowanie, zwłaszcza sposób aranżacji, no i&nbsp;teksty, które &mdash; jak zawsze w&nbsp;przypadku tej artystki &mdash; są zdecydowanie warte uwagi. Gdy Weronika pozostała niewzruszona dywagacjami Staszka na temat muzyki popularnej (w powietrzu unosił się zapach jego perfum), najwyraźniej postanowił zabłysnąć oczytaniem i&nbsp;zaczął opowiadać o&nbsp;swoim zainteresowaniu klasyczną literaturą science fiction. Pochwalił się, że po wielu trudach dostał w&nbsp;swoje ręce antologię Farewell Fantastic Venus, pierwsze wydanie z&nbsp;1968 roku (gdy mówił, jego wydatna grdyka poruszała się, mięśnie przemieszczały pod koszulką), aż ni stąd, ni zowąd zapytał, jak Weronika ma na imię.</p>
    <p>Ta przestała stukać w&nbsp;klawisze telefonu i&nbsp;po raz pierwszy popatrzyła na Staszka. Po chwili milczenia przedstawiła się, rzuciła, że bardzo jej miło, by zaraz pociągnąć ostatni łyk drinka, odstawić szklankę na schodku, wstać i&nbsp;wziąwszy kurtkę, zacząć się przedzierać w&nbsp;kierunku wyjścia.</p>
    <p>Podążającemu za nią Staszkowi powiedziała, że nie, nie musi jej odprowadzać i&nbsp;nie, nie da mu swojego numeru, ale że na pewno nie raz na siebie wpadną, bo przecież w&nbsp;tym chujowym mieście są może ze cztery fajne knajpy, i&nbsp;że tak, da sobie radę sama, a&nbsp;następnie otworzyła drzwi na ulicę i&nbsp;weszła w&nbsp;parzący mróz.</p>

    <div class="text-separator"></div>

    <p>Nad skutą lodem rzeką wisiało ciemne, równie nieruchome niebo, był środek nocy, światła Poznania powoli gasły, z&nbsp;lotu ptaka widać było, jak poszczególne dzielnice: Rataje, Sołacz, Łazarz, Winogrady pogrążają się w&nbsp;coraz bardziej nieprzenikliwej pomroce. Widoczna pozostała tylko sieć ulic oświetlona bladym światłem latarń.</p>
    <p>W cieniu mostu Chrobrego, tuż nad zamarzniętą Wartą dało się dostrzec ruchomy rozżarzony punkcik. Gdyby patrzeć nań ludzkimi oczami, które stopniowo przyzwyczajają się do ciemności, byłoby coraz lepiej widać zarys sylwetki, drżącą rękę, niespokojny wyraz twarzy. Świetlny punkt rozżarzył się po raz ostatni, Wu rzucił niedopałek w&nbsp;stronę rzeki. Następnie, używając telefonu komórkowego jako latarki, zaczął rozgarniać śnieg w&nbsp;miejscu, gdzie parę nocy temu znalazł rozpłatane zwłoki kobiety.</p>
    <p>Po kilku minutach najwyraźniej nieudanych poszukiwań schował komórkę, zrobił kilka kroków w&nbsp;stronę filaru mostu, gdy pod jego butem rozległ się cichy trzask. Przykucnął, wyjął ponownie telefon, poświecił nim pod nogi i&nbsp;wygrzebał spośród bieli mały, czarny przedmiot; oczyścił ze śniegu jego gładką, nadpękniętą powierzchnię i&nbsp;wtedy stało się jasne, że to odtwarzacz mp3 (łyskał niewyraźnie w&nbsp;nocnym świetle).</p>
    <p>Nie zastanawiając się wiele, wyjął z&nbsp;kieszeni poplątane słuchawki, podłączył do odtwarzacza, włożył do uszu i&nbsp;nacisnął duży okrągły przycisk. Na ciemnej powierzchni rozbłysnął napis &bdquo;track 05&rdquo;, a&nbsp;po chwili do błon bębenkowych Wu dotarł czysty, potężny, jakby zwielokrotniony dźwięk waltorni, grających nieśpieszną, melancholijną, uporczywie powtarzaną frazę. Minęło kilkanaście sekund, a&nbsp;napis zgasł, muzyka ucichła.</p>

    <div class="text-separator"></div>

    <p>Małe świecące różowe prostokąty, widzę je, kiedy tylko zamknę oczy, granatowe niebo nad placem Międzymoście, białe chmury, szare mewy, parkingi strzeżone, mróz jak małe sztylety wbijane w&nbsp;ciało, znowu idziemy w&nbsp;stronę rzeki, całujemy się pod monopolem, drapanie zarostu, znowu różowe prostokąty, coś o&nbsp;Wenus, coś o&nbsp;Ceres, Chwaliszewo, latarnia jak stroboskop, Czartoria, zejście po oblodzonej skarpie,</p>
    <p>siedzę w&nbsp;kuchni, wszystko jest jeszcze szare, śnieżna ulica Święty Wojciech za oknem, rozmyte, ostrzejsze z&nbsp;każdą chwilą zarysy mebli i&nbsp;lodówki, światło z&nbsp;laptopa, w&nbsp;którym muszę wyglądać jak zjawa, dziwna trzeźwość, resztka ostatniego piwa, ręce jeszcze drżą, patrzę na jasny brzeg firanki, zamykam oczy, pierdolone różowe prostokąty, słowa naszej kłótni odtwarzane w&nbsp;kółko w&nbsp;mojej głowie jak zacięta płyta, wykrzykiwane przez Jerzego inwektywy, dźwięk tłuczonej szklanki, szelest pakowanych w&nbsp;pośpiechu ubrań, mój własny, dziwnie obcy głos, wykrzykujący, że jak będę miała ochotę, dam dupy połowie miasta i&nbsp;nic mu do tego, bo to koniec, trzaśnięcie drzwiami,</p>
    <p>różowe prostokąty, w&nbsp;myślach znowu wychodzę rozgrzana w&nbsp;mroźną noc, staję pod blokiem, Osiedle Kosmonautów jest ciche i&nbsp;nierealne, dłoń z&nbsp;trudem utrzymuje papierosa, dym drapie w&nbsp;zdarte od krzyków gardło, światło latarń, niebieskie drzwi bloku, ściana pomalowana w&nbsp;niebieskie prostokąty, niebieskie rynny, równie niebieska ławka i&nbsp;barierka otaczająca biały trawnik, muszę wziąć się w&nbsp;garść, gałęzie rzucają na śnieg pogmatwane cienie, zaczynam szlochać, a&nbsp;kilka minut później przechodzę na wskroś pustego o&nbsp;tej porze ronda, pod ciężkim od białych chmur nocnym niebem, zastanawiam się, co na to powiedzą Zuza i&nbsp;Wu, już widzę ich zatroskane, lecz pełne satysfakcji miny, zawsze wiedzą lepiej, a&nbsp;ja wciąż ładuję się w&nbsp;te same chore sytuacje,</p>
    <p>przestań o&nbsp;tym myśleć, za oknem Święty Wojciech, piwo się kończy, w&nbsp;lodówce mam jeszcze resztkę wina, trupie światło, picie z&nbsp;gwinta, różowość prostokątów pod powiekami, myślę o&nbsp;Wu, nagle są pierwsze tygodnie naszej znajomości, jest wczesne lato i&nbsp;idziemy razem nad Wartę, na wypalone od słońca trawy, na pożarcie przez komary, siadamy na betonowym brzegu, jeszcze ciepłym od upalnego dnia, wpatrujemy się w&nbsp;rzeczne odmęty, wsłuchujemy w&nbsp;szum samochodów na moście Chrobrego, pijemy krupnik prosto z&nbsp;butelki, rozmawiamy, okazuje się, że czytamy dokładnie te same książki, chodzimy na te same filmy, mamy łudząco podobne przemyślenia na temat pustki i&nbsp;bezcelowości życia, coś o&nbsp;Wenus, coś o&nbsp;Ceres, robi się chłodniej, Wu obejmuje mnie ramieniem, moje ciało pokrywa się gęsią skórką, oddech nagle przyspiesza i&nbsp;chcę go zabrać do siebie, na wieczną wyłączność, i&nbsp;kochać się z&nbsp;nim do rana, bo jeszcze nie wiem, że za tydzień przedstawi mi swojego chłopaka,</p>
    <p>małe różowe prostokąty, różowa krew lejąca się z&nbsp;tętnic, wpadam na powrót w&nbsp;chłód bezludnej ulicy Winogrady, rozgorączkowana po kłótni z&nbsp;Jerzym idę wzdłuż rzędu willi, za którymi czai się park, po wydeptanym, skrzącym się śniegu, nie mogę przestać myśleć o&nbsp;niedawnym oświadczeniu terrorystów, antarktyczne krajobrazy i&nbsp;groźby wypowiadane przez syntezator mowy, łomotanie serca, po obu stronach ulicy ciemne okna, za oknami śpiący ludzie, pewnie śnią o&nbsp;swoich związkach, dzieciach, kredytach i&nbsp;problemach w&nbsp;pracy, pod powiekami różowe prostokąty, mam coraz bardziej namacalne przeczucie, że to wszystko może nagle zniknąć, te wille, ten ciemny park, tramwajowe torowisko, wszystkie przystanki, wszystkie ulice i&nbsp;blokowiska, wszystkie sklepy, wreszcie ja, gdy idę tak zapłakana w&nbsp;środku mroźnej nocy,</p>
    <p>co we mnie jest, że każe mi ciągle do Jerzego wracać, pchać się wciąż na nowo w&nbsp;jego niemłode już ramiona, zaczynam żałować, że powiedziałam mu o&nbsp;tamtym kolesiu, z&nbsp;którym poszliśmy nad rzekę, a&nbsp;który najpewniej dosypał mi coś do drinka, o&nbsp;pocałunku pod latarnią, o&nbsp;oblodzonej skarpie, o&nbsp;małym różowym prostokącie, dobra, może i&nbsp;próbowaliśmy wtedy z&nbsp;Jerzym do siebie wrócić, ale jeszcze nie byliśmy razem, nie sądziłam, że może być o&nbsp;to zazdrosny, choć Jerzy potrafi być zazdrosny o&nbsp;wszystko,</p>
    <p>wino się kończy, w&nbsp;kuchni jest niemal całkiem jasno, ściany są na powrót jasnoróżowe, a&nbsp;ja znowu staję naprzeciwko Dawida, pierwszego z&nbsp;serii dupków, którzy zawrócili Wu w&nbsp;głowie, najpierw nie czuję nic, mam wrażenie, jakby wywindowało mnie wysoko nad Poznań, oni zostają w&nbsp;dole, Wu zachwala wątpliwe przymioty nieco pulchnego blondyna w&nbsp;zdecydowanie za ciasnym tiszercie, a&nbsp;ja patrzę na wszystko bez emocji z&nbsp;wysokości setek metrów, mogę objąć wzrokiem wszystkie dzielnice, Winogrady, Grunwald, Wildę, Rataje, wreszcie wracam na ziemię, gadam z&nbsp;nimi parę minut, a&nbsp;w drodze do domu kupuję połówkę żołądkowej i&nbsp;dwa kartony soku grejpfrutowego, by pić obrzydliwie ciepłe drinki i&nbsp;płakać długo w&nbsp;noc.</p>



    <p>XXXXXXXXXXX</p>


    <p id="first">Jestem tym miastem z&nbsp;szarości i&nbsp;pleśni: mrocznością ulic, sczernieniem kamienic. Jestem powietrzem, które ciężkie od smogu wciska się do wnętrz sypialń, salonów, kuchni, mokrych płuc. Jestem stadkiem gołębi, które &mdash; zbyt leniwe, by latać &mdash; rozpierzchają się nagle tuż przed kołem roweru. Siedzący na ławce pijacy to także ja, tak jak jasne światła monopolu, tak jak śnieg, tak jak nagie klony.</p>
    <p>W jednym momencie jestem setki metrów nad miastem i&nbsp;głęboko, głęboko pod ziemią &mdash; gdzie gleba jest zimna i&nbsp;ruchoma od dżdżownic. Jestem w&nbsp;tysiącu pokojów naraz. Tysiącem oczu patrzę na brązowe, czarne, żółte, różowe tapety, na mnogość łazienkowych kafelków, grzejniki, meble ze szkła i&nbsp;sklejki. Jestem wodo- i&nbsp;rurociągami, wielością podłóg i&nbsp;sufitów, rojem klatek schodowych i&nbsp;ciasnych szybów wind. Ja to autobusy i&nbsp;tramwaje.</p>
    <p>W jednym z&nbsp;pokojów jednego z&nbsp;mieszkań dostrzegam znajomą postać. Nagi, balansując na włochatej nodze, próbuje założyć slipy. Przed nim leży kupka ubrań: zaraz trzy drzwiach, jakby zostawił je tam, by ułatwić sobie wyjście. Jeśli taki był plan, nie do końca się sprawdza. Wciąga slipy do połowy, gdy zauważa, że są na lewą stronę. Schyla się, by je zdjąć i&nbsp;założyć raz jeszcze, jego skórę pokrywa pot, tłuszcz na brzuchu układa się w&nbsp;fałdę. Następnie wsuwa wielką stopę w&nbsp;skarpetę w&nbsp;jasny, pasiasty wzór. Nie mogąc znaleźć drugiej, schyla się po spodnie.</p>
    <p>Mówi, że tak w&nbsp;ogóle ma na imię Viktor, i&nbsp;drapie się po ciemnej, plackowatej brodzie. Leżący na łóżku nagi młody blondyn odpowiada zdawkowym &bdquo;okej&rdquo;, ledwie odciągając wzrok od trzymanego w&nbsp;ręku smartfona.</p>
    <p>Pokój jest mały i&nbsp;ma kształt ściętego prostokąta. Jedyne okno zakrywa zszarzała tkanina. Jest zagracone biurko, niewielki piec, są ściany &mdash; niegdyś niebieskie, lecz niemalowane od lat: schodzi z&nbsp;nich farba, odkrywając różnobarwne warstwy. Jestem w&nbsp;tym i&nbsp;wszystkich innych pokojach długiego i&nbsp;wąskiego mieszkania, pełnego starych mebli i&nbsp;brudnych dywanów. W&nbsp;pozostałych pomieszczeniach są trzej dwudziestoparoletni mężczyźni: jeden gra w&nbsp;grę wideo, drugi pije piwo przed laptopem, a&nbsp;trzeci czyta notatki.</p>
    <p>&mdash; To czym się zajmujesz? &mdash; Viktor pyta nagiego młodzieńca.</p>
    <p>&mdash; Studiuję.</p>
    <p>&mdash; A&nbsp;co studiujesz?</p>
    <p>W odpowiedzi tylko cmoka, rzucając mu łobuzerskie spojrzenie.</p>
    <p>Viktor nurkuje pod łóżko po zgubioną skarpetę. Zanim się podnosi, całuje goleń chłopca rzadko porośniętą jasnymi włosami. Zakłada buty (sznurowanie trwa wieki), następnie czarną budrysówkę, rzuca radosne &bdquo;cześć&rdquo; i&nbsp;wychodzi. Przez ciasny przedpokój i&nbsp;mroczną klatkę schodową podążam za nim w&nbsp;noc.</p>
    <p>Kiedy zbliżam się do skóry Viktora, lecą iskry. Nazwa ulicy Teslavskiej wzięła się od samego Teslava, gdzie kiedyś prowadziła, nim miasto pochłonęło ją setki lat temu. Jej obie strony ściśle wypełniają ponure kamienice; nie ma drzew, tylko samochody zaparkowane na wąskim chodniku, zajmujące większość przestrzeni.</p>
    <p>&mdash; Coś ty tam robił? &mdash; pyta David, łysy i&nbsp;brodaty jak zawsze, strzepując popiół z&nbsp;papierosa na ośnieżony chodnik. Wyższy o&nbsp;dobrych parę centymetrów od Viktora przystaje i&nbsp;patrzy na niego w&nbsp;rozbawieniu.</p>
    <p>Ten odpowiada, że nic, po prostu oglądał mieszkanie, po czym odwraca wzrok i&nbsp;palcem wskazującym kreśli na karku kółko.</p>
    <p>David bacznie się mu przygląda, mówiąc, że nie miał pojęcia, że między nimi jest aż tak źle, na co Viktor szybko odpowiada, że tragedii nie ma, to tak na wszelki wypadek, nie ma o&nbsp;czym gadać.</p>
    <p>Łysinę Davida pokrywa cienka warstwa wazeliny. Przenikam przez nią, by dotrzeć do warstw martwych komórek naskórka i&nbsp;głębiej &mdash; do miękkiej skóry wyszywanej drobnymi naczyniami, i&nbsp;jeszcze głębiej &mdash; do gąbczastej czaszki. Inny ja nurkuję przez jego skórzaną kurtkę, szarą bluzę i&nbsp;pognieciony tiszert do umięśnionej klatki piersiowej porosłej gąszczem rudych włosów. Z&nbsp;kępy wystrzela w&nbsp;dół włochate pnącze, które dzieląc brzuch na pół, eksploduje na podbrzuszu mrowiem krótko przyciętych włosów. Wewnątrz ciała są girlandy błyszczących jelit, ciemna wątroba, wielkie, mięsiste serce i&nbsp;ruchome, pełne nikotyny płuca.</p>
    <p>David patrzy jeszcze parę sekund na wyraźnie zakłopotanego przyjaciela, po czym śmieje się, klepie go po ramieniu i&nbsp;sugeruje, by poszli do Astroskopii.</p>
    <p>Viktor zerka na boki i&nbsp;przechodzi przez brukowaną ulicę, nieco przygarbiony, z&nbsp;rękami głęboko w&nbsp;kieszeniach. David idzie za nim. Gdy dochodzą do drugiej strony, Viktor pyta o&nbsp;rozmowę.</p>
    <p>&mdash; To samo pierdolenie, co zwykle &mdash; oznajmia David. Pytali go, gdzie siebie widzi za pięć lat. No cóż, na pewno nie w&nbsp;call center.</p>
    <p>&mdash; Ale jak ci poszło?</p>
    <p>David nie ma pojęcia. Wszyscy ci rekruterzy są jak roboty powtarzające wciąż te same pytania. Można by w&nbsp;ich miejsce spokojnie wstawić maszyny losujące.</p>
    <p>Powietrze nagle rusza, liżąc błyszczące dachy i&nbsp;chodniki. Przechodzą obok zdezelowanego budynku ściśle owiniętego czarną siatką (widzę wszystkie pokoje wewnątrz, są pełne kurzu i&nbsp;ciemności), a&nbsp;następnie skręcają w&nbsp;prawo, w&nbsp;wąską, słabo oświetloną uliczkę. Sznur różowych lampek wokół wejścia do Astroskopii pulsuje na kształt serca, mamiąc ich do siebie. Jak zahipnotyzowani przekraczają śliski asfalt i&nbsp;docierają do przeszklonych drzwi, które ukazują wnętrze w&nbsp;najgłębszym odcieniu fuksji. Wchodzą do środka, a&nbsp;wiatr się wzmaga.</p>
    <p>Ledwo widoczny, pasiasty wzór tapety przywodzi na myśl świeżo rozcięty mięsień. Pub jest pusty poza parą dwudziestoletnich mężczyzn całujących się z&nbsp;pasją na antresoli, których David i&nbsp;Viktor nie mogą jednak widzieć. Antresola, także owinięta pulsującymi lampkami, zajmuje sporą część niewielkiego pokoju. W&nbsp;jej cieniu kryją się miękkie czerwone sofy i&nbsp;drewniane stoliki. Identyczne sofy i&nbsp;stoliki stoją pod przeciwległą ścianą.</p>
    <p>Wchodzą do drugiej sali; podążam za nimi po tysiąckroć. Wysoka sosnowa lada wycina duży kwadrat z&nbsp;pomieszczenia, pozostawiając na zewnątrz zaledwie wąskie przejście. Za barem jest zlew, ciemne zakratowane okno (zastawione od wewnątrz regałem barwnych alkoholi) i&nbsp;ekspres do kawy, nad którym, na ścianie, widnieje ręcznie malowane logo z&nbsp;nazwą pubu wpisaną w&nbsp;owal.</p>
    <p>&mdash; Co tu tak cicho? &mdash; pyta David, gdy otwierają się drzwi, a&nbsp;do pomieszczenia wchodzi Anya. Wiążąc kasztanowe włosy, radośnie odpowiada, że miała nadzieję odstraszyć potencjalnych klientów, ale najwyraźniej musi się bardziej postarać. &mdash; To, co zwykle?</p>
    <p>Viktor i&nbsp;David zdejmują kurtki i&nbsp;siadają na drewnianych stołkach barowych. Piegowata twarz Anyi tężeje w&nbsp;skupieniu, gdy przegląda playlistę. Wybiera piosenkę i&nbsp;zamyka pokrywę laptopa. Z&nbsp;głośników zaczyna płynąć miękki elektroniczny beat, a&nbsp;po nim rzewne granie wiolonczel i&nbsp;skrzypiec.</p>
    <p>Jezu, nienawidzi tych kolorów, czuje się, jakby pracowała w&nbsp;pochwie. Wzdycha głęboko, nalewając pierwszą szklankę piwa. Zmarszczki wokół jej oczu zdradzają, że dobiega czterdziestki, lecz jej twarz ma w&nbsp;sobie cień dziewczęcej świeżości. Robi wdech i&nbsp;wnikam do jej płuc.</p>
    <p>Gdy Anya chwyta długą zapalniczkę, jedną z&nbsp;tych do zapalania zniczy, i&nbsp;opuszcza pomieszczenie, Viktor bierze pierwszy, nieśpieszny łyk.</p>
    <p>&mdash; Powiedz coś więcej &mdash; rzuca, wybijając rytm na blacie.</p>
    <p>&mdash; O&nbsp;czym?</p>
    <p>&mdash; O&nbsp;rozmowie.</p>
    <p>Przy akompaniamencie przytłumionych trzasków zapalniczki, David zaczyna mówić. Gdy opisuje monumentalną i&nbsp;lśniącą główną siedzibę firmy S.E.R.C.E., z&nbsp;przepastnym lobby i&nbsp;bezlikiem jasnych, sterylnych korytarzy, jestem kilometry stąd, przemierzając ciemne w&nbsp;tej chwili wnętrza budynku: niezliczone biura, klatki schodowe i&nbsp;laboratoria. Wybudowany na skraju centrum miasta, posnuty smogiem wieżowiec przypomina odprysk szkła: w&nbsp;jego błyszczącej powierzchni odbijają się otaczające drzewa, światła uliczne i&nbsp;niegdyś czerwone dachy kamienic. W&nbsp;samym sercu budynku tkwi ogromna, wielopiętrowa biblioteka. Jej poszczególne poziomy, połączone gąszczem krętych schodów, otwierają się do wnętrza, gdzie rośnie strzelisty bananowiec. Każde z&nbsp;pięter ugina się pod ciężarem książek w&nbsp;równych rzędach regałów.</p>
    <p>&mdash; Hej, wy dwaj, to nie darkroom! &mdash; dobiega głos Anyi z&nbsp;drugiej sali. Viktor i&nbsp;David patrzą po sobie z&nbsp;rozbawieniem.</p>
    <p>Nagle jest dwie godziny później. Oba pomieszczenia stają się głośne i&nbsp;pełne ludzi. Robi się ciemniej, bo lampy sufitowe są zgaszone, a&nbsp;pub oświetlają jedynie łańcuchy pulsujących lampek i&nbsp;drżące płomienie świec. Wnętrze wypełnia gęsty papierosowy dym.</p>
    <p>Anya, wyraźnie pijana, rozmawia zza baru z&nbsp;kilkoma młodymi kobietami. Narzeka na swoją pracę doktorską, której coś nie może skończyć, bo większość nocy spędza w&nbsp;tej psychodelicznej spelunie. Na rogu baru siedzi brzuchaty mężczyzna z&nbsp;równo przystrzyżoną brodą i&nbsp;kuflem piwa w&nbsp;masywnym łapsku. Gdy drapie się po gąszczu włosów wystających z&nbsp;głęboko wyciętego tiszertu, taksuje chuderlawego chłopaka w&nbsp;sąsiedniej zatłoczonej sali.</p>
    <p>&mdash; Wszystko się rozjeżdża &mdash; Viktor ociera pot z&nbsp;czoła, wgapiając się w&nbsp;niemal pustą szklankę jak w&nbsp;studnię. Mówi, że Tomas̈ i&nbsp;on są ze sobą już prawie dziesięć lat, ale ostatnie osiem spędzili, zastanawiając się, czy w&nbsp;ogóle powinni być razem. Gdy się poznali, obaj byli neurotycznymi dwudziestolatkami, którzy chcieli tylko, by ktoś ich pokochał. Reszta nieważna. Myśleli, że to wystarczy. Że będą siebie kochać. Nie wyobrażali sobie, że wiesz, trzeba włożyć trochę wysiłku w&nbsp;związek, żeby zaczął działać.</p>
    <p>David sugeruje, że to raczej Tomas̈ powinien tego teraz słuchać i&nbsp;skinięciem daje Anyi znak, że chce następną kolejkę. Viktor wie, wie, ale większość ich rozmów kończy się kłótnią.</p>
    <p>&mdash; Mała rada: spróbuj z&nbsp;nim pogadać na trzeźwo.</p>
    <p>Viktor śmieje się z&nbsp;zażenowaniem. &mdash; W&nbsp;sumie to mogłoby pomóc.</p>
    <p>David odkrywa białe zęby w&nbsp;szerokim uśmiechu, gdy Anya bierze od niego szklankę. Tysiące rudych, czarnych i&nbsp;siwych włosów na jego twarzy zmieniają położenie wraz ze skórą, która układa się w&nbsp;fałdy. Zapala papierosa, zaciąga się dymem i&nbsp;wypuszcza przez nos dwa szare obłoki. Tworzą wokół jego głowy nimb.</p>
    <p>Viktor bawi się chwilę zapalniczką (iskry odbijają w&nbsp;jego ciemnych tęczówkach), po czym mówi, że Tomas̈ sprawia, że czuje się jak jakiś pasożyt.</p>
    <p>Dobra, David trochę już wypił, więc może pożałować tego, co powie, ale to nie Tomas̈ ani Yoanna piją właśnie piąte piwo tego wieczoru, co nie? &mdash; Na zdrowie.</p>
    <p>Patrzy na wibrujący telefon i&nbsp;mówi, że czasami podejrzewa ją o&nbsp;telepatię. Ekran miga, wyświetlając zdjęcie trzydziestoparoletniej kobiety, której niebieskooką, zamyśloną twarz otaczają jasne loki. Albo po prostu założyła mu podsłuch; zadzwoni do niej później. Odkłada telefon na blat.</p>
    <p>&mdash; To co, naprawdę rzuca freelancerkę? &mdash; pyta Viktor, na co David odpowiada, że zwyczajnie się rozgląda, jest zmęczona, ostatni klient to był koszmar. Ma nadzieje, że to z&nbsp;S.E.R.C.E. wypali, bo przydałoby się jej trochę odpocząć.</p>
    <p>Przeskakuję kolejną godzinę i&nbsp;patrzę, jak opuszczają ciemny pub. Światełka tworzące wieniec wokół wejścia są już wyłączone, wątły blask latarń ulicznych odbija się w&nbsp;brudnym śniegu, mróz z&nbsp;minuty na minuty tężeje. Wiatr całkiem zamarł.</p>
    <p>Zawisam wysoko nad dzielnicą Vronigrad, niegdyś osobnym miastem, a&nbsp;dziś niewielkim przydatkiem centrum miasta, wciśniętym w&nbsp;zakole rzeki Vilgi, pełnym wąskich ulic i&nbsp;wysokich kamienic, krzykliwych szyldów sklepów, przetkanym siecią torów tramwajowych i&nbsp;przewodów trakcyjnych. Zaczyna prószyć. Drobne płatki śniegu suną przez lodowate powietrze, by opadać na dachy, drzewa i&nbsp;przystanki tramwajowe lub kończyć wewnątrz zadymionych, pełnych sadzy paszcz kominów. Prześwietlam budynki jak promieniami X, odkrywając studentów urządzających imprezy, matki i&nbsp;ojców próbujących ukołysać dzieci do snu, pary uprawiające seks, ludzi w&nbsp;każdym wieku pijących piwo, wino i&nbsp;wódkę przed ekranami telewizorów i&nbsp;laptopów. Przy rzece ciągnie się wąski biały park. W&nbsp;cieniu jego drzew wyczuwam ruch.</p>
    <p>I oto są, David i&nbsp;Viktor, głośni i&nbsp;roześmiani, z&nbsp;trudem idący prosto. Odwracają się i&nbsp;machają Ani, która zamyka na klucz drzwi wejściowe pubu, odmachuje im i&nbsp;oddala się ku ulicy Teslavskiej. Idą w&nbsp;przeciwną stronę. Za rogiem Viktor przystaje i&nbsp;rozpina rozporek. Ciepły, chwiejny strumień rozbija się o&nbsp;ścianę i&nbsp;spływa na zbity śnieg w&nbsp;mgiełce kropli i&nbsp;pary. Kończy i&nbsp;idą dalej.</p>
    <p>Wkraczają w&nbsp;ulicę Parkovą, ogrodzoną z&nbsp;obu stron przez podłużne modernistyczne budynki. Rzędy identycznych okien kryją ciemne biurowe wnętrza zastawione biurkami i&nbsp;fotokopiarkami. Z&nbsp;lewej strony prostopadłościenne budynki ciągną się do samego końca ulicy, aż tam, gdzie zaczyna się park, lecz z&nbsp;drugiej robią w&nbsp;końcu miejsce dla kilku zapuszczonych kamienic. Biały i&nbsp;całkiem nieruchomy, wąski park oddziela ślepą ulicę od rzeki, której wody migocą w&nbsp;sztucznym świetle latarń.</p>
    <p>Widziałem ją przez cały ten czas, lecz pewnie dopiero teraz oczy Davida i&nbsp;Viktora rozpoznają niewyraźny, odległy kształt na chodniku. Milkną i&nbsp;zwalniają. Słyszę, jak maleńkie mięśnie we wnętrzu ich oczu trzeszczą, próbując złapać ostrość. David rusza do biegu, Viktor zaraz za nim.</p>
    <p>Pamiętam to uczucie aż za dobrze. Tę bezsilność, która bierze swój początek gdzieś w&nbsp;okolicy serca i&nbsp;przebiega przez ciało serią fali, raz za razem, aż po końce palców rąk i&nbsp;stóp. Bezsilność, które sprawia, że chce ci się wymiotować, że czujesz, jakbyś miał się przewrócić, która zmusza cię do podjęcia jakiegokolwiek, najbardziej desperackiego działania, choć zaczynasz zdawać sobie sprawę, że nie można zrobić nic.</p>
    <p>Ciało Yoanny leży cicho i&nbsp;nieruchomo przed jedną z&nbsp;kamienic. Otoczona nimbem farbowanych blond włosów, rozdziawiona twarz jest teraz cmentarzem dla płatków śniegu. Przy przedziałku, dzielącym głowę na niemal równe połowy, widać ciemne odrosty. Gdyby przedłużyć go linią, przecięłaby między szeroko otwartymi, nieznośnie błękitnymi oczami, przebiegła przez sam środek małego nosa, by wreszcie wpaść do szeroko otwartych ust, które zamarły w&nbsp;próbie złapania oddechu. Ręce i&nbsp;nogi Yoanny, pokryte granatowo-szarą tkaniną, są wykręcone w&nbsp;dziwacznych pozycjach.</p>
    <p>David staje, a&nbsp;jego cielsko opada. Gdy uderza kolanami w&nbsp;ziemię, przez chodnik i&nbsp;budynki przebiega niewielki wstrząs. Przez sekundę chaotycznie macha rękami nad zewłokiem, nie wiedząc, co ma robić, aż w&nbsp;końcu pochyla się nad otwartymi w&nbsp;bezruchu ustami Yoanny, by napełnić jej martwe płuca serią alkoholowych oddechów. Następnie zaczyna masować jej zastygłe serce. Przez cały ten czas Viktor stoi nieruchomo w&nbsp;odległości kilku metrów, z&nbsp;rękami uniesionymi do połowy, wpatrzony tępo w&nbsp;jakiś punkt.</p>
    <p>Zza bukowego pnia na skraju parku przygląda się im mężczyzna. Wysoki i&nbsp;postawny, z&nbsp;orlim nosem, szerokim karkiem i&nbsp;schludnie przyciętymi jasnymi włosami przywiera do gładkiej kory. Jego oddech jest szybki, jego ręce drżą.</p>
    <p>Nurkuję przez ubrania, by dotrzeć do jego ciała, które niegdyś znałem tak dobrze. W&nbsp;kaskadzie gęstych iskier sunę nad brzuchem i&nbsp;klatką piersiową, by odbić przy obojczyku i&nbsp;wejść w&nbsp;miękki tunel rękawa kurtki. Jego skóra pachnie wspomnieniami &mdash; jego skóra to dom.</p>
    <p>Z miejsca, w&nbsp;którym stoi, wyraźnie widzi, jak David ostatecznie się poddaje i&nbsp;zaczyna spazmatycznie łkać. Jego ręce nurkują głęboko w&nbsp;kręcone blond włosy Yoanny, gdy podnosi jej głowę, by dotknąć jej czołem. Śnieg zaczyna gęstnieć.</p>
    <p>Viktor wreszcie budzi się z&nbsp;otępienia i&nbsp;patrzy w&nbsp;lewo, gdzie jego spojrzenie spotyka się ze wzrokiem skrytego za drzewem mężczyzny. Rusza za nim w&nbsp;pogoń.</p>

    <div class="text-separator"></div>

    <p>Biegną. Powietrze naraz rusza. Wcielam się w&nbsp;ten nagły wiatr, w&nbsp;jego wszystkie kłujące nici, i&nbsp;podążam za nimi wzdłuż mrocznej, przecinającej park ścieżki. Śnieg gęstnieje z&nbsp;każdą sekundą; latarnie, ukryte w&nbsp;gałęziach, dają niebieskawy blask, podczas gdy ławki i&nbsp;kosze na śmieci pokrywają mikroskopijne warstewki lodu. Rzeka mieni się odbitym światłem.</p>
    <p>Viktor zaczyna ciężko oddychać, jego nogi zwalniają. Mężczyzna z&nbsp;kolei biegnie równym krokiem. Mięśnie na jego ciele pulsują w&nbsp;niezmiennym rytmie, jego żebra nadymają się w&nbsp;regularnych oddechach, naczynia na skroniach dziko tętnią. Biegną.</p>
    <p>Z dawno nieużywanej budki telefonicznej obok ścieżki wystrzela snop iskier, dokładnie w&nbsp;momencie, gdy Viktor przebiega obok. Nie reaguje &mdash; pewnie tylko ja widzę te iskry &mdash; a&nbsp;tylko goni dalej za mężczyzną, który wyprzedza go już o&nbsp;dobrych dwadzieścia metrów. Z&nbsp;plastikowej budki upstrzonej szaro-czarnymi graffiti wychodzi pies.</p>
    <p>Smukły wyżeł wstępuje na ścieżkę, węsząc w&nbsp;śniegu. Ona &mdash; bo to suka, jej łono skrywa cztery szczenięce embriony &mdash; nie wydaje się bezdomna: jej sierść jest srebrna i&nbsp;błyszcząca, a&nbsp;wokół szyi ma obrożę nabitą czerwonymi pulsującymi diodami. Otaczam ją z&nbsp;góry niczym stado myszołowów; gdy schodzę niżej, jej skóra iskrzy. Zwierzę podnosi głowę, jakby mnie wyczuło.</p>
    <p>Biegną, więc zostawiam psa i&nbsp;do nich wracam. Viktor traci równowagę na oblodzonej powierzchni i&nbsp;pada na czworaka, lecz szybko się podnosi i&nbsp;biegnie dalej.</p>
    <p>Zbiegają po stromym zejściu ku bulwarowi. Rzeka wygląda jak smoła oprószona odłamkami szkła. Viktor już dyszy, pot kapie mu z&nbsp;czoła i&nbsp;policzków, przesącza rzadką brodę, uciekający jednak nie zwalnia. Rozszerzone tętnice malują jego skórę czerwienią.</p>
    <p>Viktor zaczyna nabierać prędkości. Mężczyzna, słysząc za sobą coraz szybsze kroki, z&nbsp;niedowierzaniem odwraca głowę. Jego oczy, szare w&nbsp;tym mroku, otwierają się szerzej, gdy Viktor wystrzela w&nbsp;powietrze i&nbsp;&mdash; równie zaskoczony &mdash; ląduje na plecach mężczyzny. Uderza twarzą w&nbsp;cienką warstwę świeżego śniegu, gdy spocone, sapiące ciało Viktora przygważdża go do ziemi.</p>
    <p>Zdumiony swoim wyczynem Viktor wydaje się nie mieć pojęcia, co dalej. Przez chwilę się szamocą, lecz w&nbsp;końcu przestają i&nbsp;zwyczajnie leżą przez kilka sekund na tle ciemnej rzeki, Viktor z&nbsp;pięściami zaciśniętymi na czarnej puchatej kurtce nieznajomego, ciało płasko na ciele, tak że przez warstwy materiału muszą czuć ruch swoich przepon. Płatki śniegu kleją się do rzęs mężczyzny, gdy odwraca głowę i&nbsp;przez chwilę dziwnie się Viktorowi przygląda, jakby kogoś w&nbsp;nim rozpoznał.</p>
    <p>Nagle przewraca się, strącając bezwładne ciało Viktora na bok i&nbsp;kładzie mu ręce na piersi. Najpierw jest tylko blade, krótkie mgnienie. Następnie spod dłoni mężczyzny dobiega seria jaśniejszych błysków. Wreszcie oślepiające żółte światło pochłania całą scenę, kładzie się na płask na bulwarze, na rzece, na kamiennym rzecznym wale. Dalej kula jasnego światła&mdash;</p>

    <p class="block-quote">Pokłońmy się teraz nisko przed Jowiszem, gigantem wśród światów, Królem Układu Słonecznego, niezłomnym łowcą komet.</p>

    <p>Co to było? Nie zamierzałem tego powiedzieć. Chyba jakaś usterka w&nbsp;narracji. Skąd się to mogło wziąć? Jeszcze o&nbsp;mnie tego nie wiecie, szczerze mówiąc, sam się o&nbsp;tym właśnie dowiedziałem, ale jeśli chodzi o&nbsp;opowiadanie, jestem perfekcjonistą. W&nbsp;końcu to jedyna funkcja życiowa, która mi została. Spróbujmy jeszcze raz.</p>
    <p>Cofam się w&nbsp;czasie. Zbiegają po stromym zejściu ku bulwarowi, ku ciemności, ku rzece (jej czarne wody wyglądają jak pokryte małymi diamentami), ku mroźności wiatru. Viktor już dyszy, lecz mężczyzna nie wydaje się zwalniać. Naczynka w&nbsp;jego skórze rozszerzają się, zalewając ją czerwienią.</p>
    <p>Nagle, ku własnemu zaskoczeniu, Viktor nabiera prędkości. Słysząc za sobą coraz szybsze kroki, mężczyzna odwraca głowę. Jego bezbarwne oczy otwierają się szerzej, gdy Viktor wyskakuje do przodu i&nbsp;&mdash; zgarniając po drodze płatki śniegu &mdash; ląduje na jego plecach, przygważdżając go do ziemi.</p>
    <p>Przepychają się przez chwilę, lecz w&nbsp;końcu przestają i&nbsp;zwyczajnie leżą jeden na drugim, ich ubrania jak geologiczne warstwy. Mężczyzna mruży oczy, patrząc przez ramię na zasapanego Viktora, po czym odwraca wzrok i&nbsp;na sekundę lub dwie zamiera, jakby planując, co dalej. Przewraca się nagłym ruchem, strącając dyszące ciało Viktora na bok i&nbsp;kładzie mu ręce na piersi.</p>
    <p>Następuje seria rozbłysków, potem kolejna i&nbsp;&mdash; w&nbsp;ułamku sekundy &mdash; oślepiająca światłość połyka całą scenę, razem z&nbsp;bulwarem, z&nbsp;wałem rzecznym, z&nbsp;roziskrzoną rzeką, razem z&nbsp;cichym parkiem. Pod dłońmi mężczyzny materializuje się świetlista kula energii, otaczając koroną jasnych promieni&mdash;</p>

    <p class="block-quote">Gdyby pociąć Jowisza na tysiąc trzysta części, każda byłaby większa od Ziemi. Wszystkie planety razem nie ważą nawet w&nbsp;połowie tyle, co Jowisz. Jedynie Słońce przewyższa Jowisza rozmiarem. Jowisz, jasne srebro, Jowisz, trzydzieści siedem srebrnych dolarów, czternastoletni chłopiec pierwszy raz w&nbsp;życiu podejrzał księżyce Jowisza.</p>

    <p>Tylko nie to. Pewnie to chwilowy błąd. Tylko dlaczego zawsze w&nbsp;tym samym momencie? Jakby to pieprzone zdarzenie nie chciało być porządnie opowiedziane. Może to tylko przypadek. Zróbmy to jak należy.</p>
    <p>Cofam się w&nbsp;czasie i&nbsp;oto są: biegnąc w&nbsp;dół stromego zejścia do bulwaru, z&nbsp;zarumienioną skórą, płucami chwytającymi mroźne powietrze, sercami szaleńczo tłoczącymi krew. Rzeka jest czernią pokrytą brokatem.</p>
    <p>Nagle Viktor zaczyna nabierać prędkości. Jakakolwiek moc za tym stoi, ta sama siła wystrzela go w&nbsp;powietrze i&nbsp;&mdash; przesuwając po parabolicznej ścieżce &mdash; rzuca wprost na plecy uciekającego. Szamocą się przez chwilę, lecz w&nbsp;końcu przestają, by po prostu leżeć z&nbsp;iskrzącą ciemnością w&nbsp;tle. Mężczyzna patrzy na Viktora, jakby zdał sobie z&nbsp;czegoś sprawę.</p>
    <p>Przewraca się, strącając oszołomionego Viktora na bok i&nbsp;szybko kładzie ręce na jego ruchomych żebrach. Migotanie, potem błysk. Wtem cały pejzaż znika w&nbsp;palącej siatkówki światłości i&mdash;</p>

    <p class="block-quote">Ów cudny glob porusza się wokół własnej osi z&nbsp;nadprzyrodzoną prędkością. Dopełnia dziennego obrotu w&nbsp;mniej niż dziesięć godzin. W&nbsp;aphelium zbłądźmy, hen, ku Jowiszowej ścieżce. Dajmy się ponieść jego sile ciążenia.</p>

    <p>Kurwa.</p>
    <p>Oddychaj powoli, musi być na to jakiś sposób. Jak to możliwe, że w&nbsp;jednej minucie narracja po prostu płynie, każdy rzeczownik, przymiotnik i&nbsp;czasownik na swoim miejscu, aż nagle, moment później, zaczynam z&nbsp;siebie wyrzucać ten nonsens? Musi być jakieś wyjaśnienie. Powinniście wiedzieć, że gdy jeszcze żyłem, miałem odrobinę kontrolującą naturę (pewnie domyśliliście się tego sami) i&nbsp;nawet teraz, w&nbsp;śmierci, kurewsko nie znoszę, gdy rzeczy nie układają się po mojej myśli. Spokojnie. Weź głęboki wdech. Policz do dziesięciu. Raz&hellip; Dwa&hellip; Trzy&hellip; Cztery&hellip; Pięć&hellip; Sześć&hellip; Siedem&hellip; Osiem&hellip;</p>
    <p>Dobra, dość tego.</p>
    <p>Cofam się w&nbsp;pierdolonym czasie. Biegną w&nbsp;dół bulwaru, Viktor spocony jak świnia, zaczyna biec szybciej, skacze na kolesia, trochę się szamocą, po czym gość&mdash;</p>

    <p class="block-quote">Gigant wśród światów, Król Układu Słonecznego, niezłomny łowca komet.</p>

    <p class="no-indent">&mdash;wystrzela jebaną kulę światła, Viktorowi urywa się film i&nbsp;chuj. Koniec.</p>
