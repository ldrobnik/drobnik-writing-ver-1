<div class="jumbotron nocturine">
    <div class="main-jumbopanel">
        <h3>Łukasz Drobnik</h3>
        <h1>NOCTURINE</h1>
        <h4 class="description">Fragment rozdziału drugiego<br>&bdquo;W morskiej wnętrzności&rdquo;</h4>
    </div>

    <div class="secondary-jumbopanel">
        Minipowieść wydana w&nbsp;2011&nbsp;r. nakładem <a href="http://wforma.eu/12,nocturine.-cunninghamella.html" target="_blank">wydawnictwa Forma</a>. Jej fragmenty można było przeczytać w&nbsp;<a href="http://www.dwutygodnik.com/wydanie/2011/57" target="_blank"><i>Dwutygodniku</i> (nr 57)</a> i&nbsp;<a href="http://nagrodaliterackagdynia.pl/sites/default/files/upload/dodatek-nr-9.pdf" target="_blank"><i>Dodatku Literackim</i> (nr 9)</a>.
    </div>

    <video autoplay loop src="videos/nocturine.mp4" poster="images/poster-nocturine.jpg"></video>
</div>
<div class="story nocturine">
    <p id="first">Jedna była pomarańczowa, druga fioletowa, a&nbsp;trzecia różowa.</p>
    <p>Stauromeduzy, sprawdziłam ich nazwę w&nbsp;Wikipedii, tkwiły na parapecie, przyczepione do niego trzonkami, miały półprzezroczyste ciałka, które błyszczały w&nbsp;niebieskawym świetle od okna, kielichowate, odwrócone do góry nogami, głęboko wycięte parasole, na brzegach kuliste zgrupowania czułków, kiedy dotykałam sprężystych ciałek, natychmiast się kurczyły.</p>
    <p><i>Yesterday was dramatic, today is OK</i>, zanuciłam sobie w&nbsp;środku głowy, byłam w&nbsp;gabinecie, otaczały mnie pomarańczowe tapety w&nbsp;białe pionowe pasy, a&nbsp;między pasami przepływały namalowane cienką kreską rurkopławy i&nbsp;meduzy, wykładzina była ciemnopomarańczowa, meble były czarne, siedziałam naprzeciwko okna, przed czarnym biurkiem, na biurku laptop, na parapecie nadal małe stauromeduzy, pomyślałam, że trzeba by zjeść jakieś śniadanie, zanim wezmę się do pracy, nawet nie pamiętałam, na jaki temat mam napisać artykuł.</p>
    <p>Przeszłam do kuchni, kuchnia była zaraz obok gabinetu, wyściełała ją czerwona tapeta w&nbsp;małe czarne romby, naprzeciwko drzwi czarne wiszące szafki, pod szafkami blat, zlew, kuchenka, wyjęłam z&nbsp;chlebaka pełnoziarnisty chleb, bo trzeba dbać o&nbsp;zdrowie, ukroiłam dwie kromki, na każdą strzęp liścia sałaty, twaróg, parę małych krewetek, skropiłam wszystko oliwą.</p>
    <p>Herbata, jak zawsze zielona, trzeba wypłukać zalegające w&nbsp;trzewiach toksyny, usiadłam przy czarnym stoliku w&nbsp;kącie obok drzwi gabinetu i&nbsp;patrzyłam w&nbsp;okno, szyba jak zwykle mętna, paliły się za nią dwie pionowe jarzeniówki, co w&nbsp;tej chwili może robić Staszek? gdzie w&nbsp;tej chwili może być? zaraz pomyślałam o&nbsp;czymś zupełnie innym.</p>
    <p>Na talerzu zostały tylko okruszki, talerz do zlewu, potem na suszarkę, za mną drzwi do gabinetu, słyszałam pracę wentylatora w&nbsp;laptopie, trzeba by się zabrać za pisanie, ale może najpierw kąpiel.</p>
    <p>Z kuchni przeszłam do sypialni, duże beżowe wnętrze, beżowa tapeta w&nbsp;jasnopomarańczowe pionowe pasy, a&nbsp;na nich wzór, iluminatory batyskafu, łóżko w&nbsp;kącie naprzeciwko, nie znosiłam tej tapety, zimne światło okien, sprzęt audio, kolumny, za rogiem szafa z&nbsp;ubraniami, przypomniało mi się, jak zapłakana poszłam spać w&nbsp;swoim mieszkaniu na Ratajach, a&nbsp;obudziłam się w&nbsp;tej sypialni, pamiętałam, że było zimno, wszystko jakby za mgłą, z&nbsp;sypialni wyszłam do biblioteki, z&nbsp;biblioteki do przedpokoju, a&nbsp;potem gabinetu, kuchni, z&nbsp;powrotem do sypialni, nie przerażało mnie to wtedy, wreszcie poczułam się bezpiecznie, a&nbsp;stojąc tak w&nbsp;sypialni i&nbsp;wspominając, zdałam sobie sprawę, że to już prawie dwa lata, od kiedy mieszkam w&nbsp;tym czerwonym domu.</p>
    <p>Weszłam do łazienki, łazienka przylegała do kuchni, zająć by się artykułem, ale najpierw kąpiel, na różowych kafelkach były gdzieniegdzie namalowane białe głowonogi i&nbsp;meduzy, za mętną okienną szybą widać dwie świetlówki, nalałam wody, nasypałam soli morskiej, woda pieniła się przy brzegach wanny.</p>
    <p>Po kąpieli znowu do sypialni, sprawdziłam, czy nic nie przyszło do szafki pocztowej, mojego ulubionego mebla, do którego systemem rur docierała adresowana do mnie poczta, przyszedł wagon papierosów, oczywiście superlightów, z&nbsp;sypialni wyszłam do biblioteki.</p>
    <p>Biblioteka miała kształt litery L, były w&nbsp;niej cztery czarne, pełne książek, wysokie po sufit regały, były okna, była tapeta w&nbsp;czerwone poziome pasy, a&nbsp;między pasami czerwone algi i&nbsp;węgorze, przeszłam przez bibliotekę, na jej końcu wejście do schowka, wzięłam paczkę papierosów, a&nbsp;resztę położyłam w&nbsp;schowku na regale, przez przedpokój pomalowany w&nbsp;białe i&nbsp;różowe poziome pasy wróciłam do gabinetu.</p>
    <p>Pisząc artykuł, słuchałam różnych piosenek, raz po raz wychodziłam na klatkę schodową na papierosa, tam palić najlepiej, bo dym od razu jest wyciągany w&nbsp;górę klatki jak przez komin, miękka pomarańczowa wykładzina, jakaś składowa jej zapachu uspokajała mnie, beżowa tapeta w&nbsp;wodorosty i&nbsp;mątwy, kręte schody, poręcz owinięta bożonarodzeniowymi pomarańczowymi światełkami, na ścianie obraz, czerwony pięciokąt na białym tle, uporałam się z&nbsp;artykułem do piątej.</p>
    <p>Czas na obiad, zrobiłam sobie pastę ze szpinakiem i&nbsp;orzeszkami piniowymi, po obiedzie czas na papierosa, wyszłam na klatkę, znowu miękka wykładzina, znowu światełka, zamyśliłam się, papieros parzył w&nbsp;usta, czas go zgasić.</p>
    <p>Zeszłam w&nbsp;dół krętymi schodami, czasami lubiłam przechadzać się po innych piętrach, piętro niżej na klatce schodowej identyczne pomieszczenie z&nbsp;pomarańczową wykładziną, za drzwiami identyczny przedpokój w&nbsp;różowe pasy, tyle że bez butów i&nbsp;bez płaszczy, z&nbsp;przedpokoju wyszłam do L-kształtnej biblioteki, puste regały, poszłam do niezamieszkanej beżowej sypialni, a&nbsp;potem przez pustą kuchnię i&nbsp;pusty gabinet wróciłam do przedpokoju.</p>
    <p>Od kiedy obudziłam się te dwa lata temu w&nbsp;swojej sypialni, zastanawiało mnie, z&nbsp;ilu identycznych pięter składa się dom, czy piętra kiedykolwiek się kończą i&nbsp;czy któreś jest zamieszkane.</p>
    <p>Wieczorem zalogowałam się jako mokra_kasia na czacie erotycznym, przeglądałam obrazy z&nbsp;internetowych kamer, moim ulubieńcem był ruchacz81, siedział tam co wieczór, widać go było od szyi po kolana, miał fajnego fiuta, ten gość przypominał trochę Staszka, tyle że był nieco bardziej przy kości, świetlówki za szybami okien gasły jedna po drugiej.</p>
    <p>W nocy bawiłam się cipką, myśląc o&nbsp;nim.</p>

    <div class="text-separator"></div>

    <p>Kiedy mieszkałam w&nbsp;Poznaniu, bałam się chodzić ulicami nocą, za to w&nbsp;złożonym z&nbsp;nieskończonej liczby identycznych pięter domu zawsze było bezpiecznie, wieczorami świetlówki w&nbsp;oknach samoczynnie gasły, żebym mogła się wyspać i&nbsp;pracować wydajnie w&nbsp;dzień.</p>
    <p>Pracowałam właśnie nad artykułem o&nbsp;portugalskich winach, musiałam skończyć go przed siedemnastą, zastanawiałam się, czy dam sobie radę, bo tekst był ledwie w&nbsp;powijakach, przypominały mi się różne urywki mojego życia ze Staszkiem, jazda brudną windą do jego mieszkania, spotkania w&nbsp;kawiarni, spotkania w&nbsp;pubie, to, jak siedzieliśmy razem, ucząc się do egzaminów, przypominały mi się autobusy i&nbsp;tramwaje.</p>
    <p>Pomyślałam też o&nbsp;moim pierwszym spotkaniu z&nbsp;Przemkiem, mieszkał w&nbsp;tym samym bloku co Staszek, tyle że parę pięter niżej, kiedy zobaczyłam te jego rude włosy, szerokie barki, do krwi zaczęły się uwalniać nieznane wcześniej substancje, takie miałam wrażenie, coś głęboko w&nbsp;głowie nie pozwalało mi oderwać wzroku od mocnych nadgarstków, napiętego brzucha, linii ramion, zastanawiałam się długo potem, czy Staszek dostrzegł moją reakcję.</p>
    <p>Zmęczyłam się pracą, wstałam od biurka i&nbsp;usiadłam na chwilę w&nbsp;fotelu, popatrzyłam na siebie spod przeciwległej ściany, w&nbsp;odcieniach szarości, monochromatyczna ja w&nbsp;miękkim czarnym fotelu, a&nbsp;za mną ciemnoszare tło w&nbsp;biały wzór: pionowe pasy, między którymi przepływały namalowane cienką kreską rurkopławy i&nbsp;meduzy.</p>
    <p>Coś mi się chciało, nie wiedziałam co, ale na pewno nie pisać artykuł, pomyślałam, że to może głód nikotynowy, chociaż wtedy sobie jeszcze wmawiałam, że nie jestem uzależniona, wyszłam więc na klatkę, pomarańczowa miękka wykładzina, czerwony pięciokąt na białym tle, w&nbsp;połowie papierosa zorientowałam się, że jednak nie tego mi brakowało.</p>
    <p>Poszłam więc do biblioteki, zimne świetlówki za nieprzezroczystymi szybami, wzięłam jakąś książkę, przeczytałam parę zdań, zaraz odłożyłam, przeszłam do beżowej sypialni, w&nbsp;sypialni zawsze było dziwnie ciepłe powietrze, usiadłam w&nbsp;fotelu, sięgające sufitu smukłe kolumny, nacisnęłam przycisk na pilocie, z&nbsp;kolumn popłynęła muzyka, <i>carry my joy on the left, carry my pain on the right</i>, brzmiały słowa piosenki, posłuchałam chwilę i&nbsp;wyłączyłam wieżę, jednak czegoś innego było mi trzeba, może by jednak wrócić do pisania.</p>
    <p>Pochodziłam trochę po sypialni, potem po bibliotece, aż wreszcie wyszłam na klatkę.</p>
    <p>Po schodach na górę, otaczały mnie oplatające poręcz choinkowe światła, przemierzyłam może ze cztery piętra, na każdym taka sama wykładzina, taka sama tapeta, takie same pokoje za drzwiami, tyle że nie było w&nbsp;nich tych wszystkich moich śmieci, szaf nie zapełniały ubrania, na regałach nie zalegały książki.</p>
    <p>Nieraz myślałam, że może by zapakować wszystko co najpotrzebniejsze w&nbsp;dwie walizki i&nbsp;przenieść się na jakieś wolne piętro, choć zawsze dochodziłam do wniosku, że i&nbsp;tak w&nbsp;ciągu paru miesięcy zrobiłabym tam podobny bałagan, ot, druga zasada termodynamiki, zeszłam na swoje piętro, wróciłam do pracy.</p>
    <p>Wysłałam artykuł z&nbsp;małym poślizgiem, byłam głodna, byłam zmęczona, czas na jakiś obiad, mule w&nbsp;białym winie z&nbsp;frytkami, z&nbsp;pisma kulinarnego, dla którego pracowałam, otrzymywałam mnóstwo kulinarnych gratisów, jedyna korzyść z&nbsp;tej pracy, potem siedziałam długo w&nbsp;necie i&nbsp;czytałam o&nbsp;parzydełkowcach, o&nbsp;różnych grupach parzydełkowców: krążkopławach, stułbiopławach, kubomeduzach i&nbsp;koralowcach.</p>
    <p>Kiedy mi się znudziło, weszłam na czat, ruchacz81 był, jak zwykle, zalogowany, bawił się swoim fiutem, odważyłam się wystukać do niego parę wyrazów, odpisał po chwili, <i>ile masz lat</i>, <i>co lubisz</i>, <i>opisz siebie</i>, i&nbsp;tak dalej, potem pisał, co będzie mi robił i&nbsp;gdzie będzie mi wkładał, masturbował się przy tym, ja pisałam mu, co chcę, żeby mi robił, i&nbsp;gdzie chcę, żeby mi wkładał, pisałam, że będę mu obciągać, świetlówki w&nbsp;oknach zaczęły się wyłączać jedna po drugiej, w&nbsp;końcu zapytał, czy mam kamerę, <i>i</i> <i>owszem</i>, odparłam, zapytał, czy mogę ją włączyć, <i>mogę</i>, napisałam, <i>ale może nie dzisiaj</i>, i&nbsp;że muszę już iść, ale chętnie się jutro spotkam i&nbsp;poczatuję o&nbsp;świństwach.</p>
    <p>Wyłączyłam czarno-białe okno kamery.</p>
    <p>Potem czas na kolację, zrobiłam sobie sałatkę z&nbsp;owoców morza, a&nbsp;resztę wieczoru spędziłam przed ekranem komputera, czytając historie o&nbsp;parzydełkowcach, o&nbsp;zamieszkujących morza miękkich zwierzętach, tych wolno pływających i&nbsp;tych osiadłych, i&nbsp;o najniebezpieczniejszej ze wszystkich gigantycznej meduzie <i>Rhizostoma pulmo</i>.</p>

    <div class="text-separator"></div>

    <p>Rano sprawdziłam szafkę pocztową, nic nie było, i&nbsp;weszłam do biblioteki.</p>
    <p>Powietrze było jakieś dziwne, różowawe, dopiero po dłuższej chwili zorientowałam się, że przestrzeń biblioteki jest gęsto przetkana neonowymi, świecącymi różowo nitkami, to były cieniutkie sznury kolonii stułbiopławów, żyły na nich drobne polipy poruszające mikroskopijnymi czułkami, nitki rozrywały się przy najmniejszym ruchu i&nbsp;w czasie wdechu wnikały głęboko do płuc.</p>
    <p>Pomyślałam sobie o&nbsp;Staszku, o&nbsp;tym, jak budziły go w&nbsp;środku nocy koszmary i&nbsp;mówił jakieś niezrozumiałe rzeczy, coś o&nbsp;zagładzie, a&nbsp;potem przytulał się do mnie i&nbsp;długo płakał, a&nbsp;ja nie wiedziałam zupełnie, jak mu pomóc, chciałam go zaciągnąć do psychologa, tyle że on nie chciał, to było niedługo po tym, jak poznał na jakimś forum Przemka.</p>
    <p>Pamiętam, jak spałam u&nbsp;Staszka w&nbsp;jego mieszkaniu na ostatnim piętrze wieżowca, z&nbsp;okna było widać bloki na osiedlu Zwycięstwa, paliły się pojedyncze okna, panorama miasta, światła uliczne, białe chmury na czarnym niebie, księżyc, Staszek zasnął wcześniej, spał obok mnie, ja też po chwili zasnęłam, śniło mi się czarne morze pełne meduz, przebudziłam się, gdy usłyszałam ciche trzaśnięcie drzwi.</p>
    <p>Staszka nie było, wymknął się gdzieś, poszłam sprawdzić w&nbsp;małym pokoju, z&nbsp;małego pokoju też widać osiedle Zwycięstwa i&nbsp;panoramę miasta, zajrzałam do kuchni, stół, głośno pracująca radziecka lodówka, zajrzałam do łazienki.</p>
    <p>Nie było go nigdzie, zaniepokoiło mnie to, pomyślałam sobie, że może znowu miał koszmar, że może znowu lunatykował, ubrałam się więc ciepło, nadchodziła zima, był być może grudzień albo inny parszywy miesiąc, i&nbsp;wyszłam na ciemny korytarz.</p>
    <p>Światło księżyca, podeszłam do wind, zaraz jedna nadjechała, wysiadłam na parterze i&nbsp;po chwili byłam już na parkingu przed blokiem, był mróz, gołe gałęzie drzew, pętla tramwajowa, to było niedługo przed tym, jak zerwaliśmy ze sobą, a&nbsp;ja zapłakana zasnęłam w&nbsp;mieszkaniu na Ratajach i&nbsp;obudziłam się w&nbsp;zbudowanym z&nbsp;niezliczonych pięter domu.</p>
    <p>Wyszłam na chodnik i&nbsp;ujrzałam Staszka jakieś dwieście metrów od bloku, przy przystanku autobusowym, miał na sobie swoją czerwoną ciepłą kurtkę, zbliżał się do ronda, zastanawiałam się, czy powinnam go zawołać, Castorama, światła uliczne, nikogo na ulicy, ostatnie światła w&nbsp;blokach, postanowiłam go śledzić.</p>
    <p>Przeszedł rondo na wskroś, dobrze, że nie jechał żaden samochód, minął sklep monopolowy i&nbsp;zniknął gdzieś na osiedlu Pod Lipami, nie wiedziałam, co o&nbsp;tym myśleć, wróciłam do domu, Staszek wrócił po jakiejś godzinie.</p>
    <p>Papierosy, pisanie kolejnych akapitów, coś do jedzenia, szybka kąpiel, mijały godziny, a&nbsp;ja coraz więcej myślałam o&nbsp;wieczorze, zastanawiałam się, czy nie stchórzę, czy rzeczywiście wejdę na ten czat i&nbsp;czy będzie tam ruchacz81, pisałam o&nbsp;kalmarach w&nbsp;kuchni śródziemnomorskiej, strasznie ciężko mi szło, trzeba zdążyć przed piątą, zdałam sobie sprawę, że od kiedy tu mieszkam, sprawdziłam może z&nbsp;dziesięć pięter nade mną i&nbsp;dziesięć pode mną i&nbsp;może jednak te piętra się kiedyś kończą, i&nbsp;może jednak któreś jest zamieszkane albo tworzą coś w&nbsp;rodzaju pętli i&nbsp;jakbym przemierzyła, powiedzmy, pięćdziesiąt bądź sto pięter, znalazłabym się z&nbsp;powrotem w&nbsp;swoim mieszkaniu.</p>
    <p>Ech, nie mogłam się skupić, czas na papierosa, potem na chwilę muzyki, nie mogłam znaleźć nic odpowiedniego, poszłam do biblioteki i&nbsp;przeczytałam parę wersów <i>Rozbierania do snu</i>, a&nbsp;zaraz wróciłam do gabinetu, do komputera, do kalmarów.</p>
    <p>Wieczorem ustawiłam odpowiednio krzesło i&nbsp;kamerę, sprawdziłam, czy na pewno widać mnie od szyi do kolan, i&nbsp;zalogowałam się na czat.</p>
    <p>Ruchacz81 już na mnie czekał, zagadał pierwszy, zapytał, dlaczego jestem ubrana, odpowiedziałam, że to się może po chwili zmienić, pisaliśmy o&nbsp;ruchaniu i&nbsp;robieniu sobie różnych rzeczy, ruchacz81 nagi od początku, a&nbsp;ja, mokra_kasia, coraz bardziej naga, kiedy już nam się znudziło po jakichś dwóch godzinach, po raz pierwszy zwróciłam uwagę na tło obrazu z&nbsp;jego kamery.</p>
    <p>Ciemnoszare tło w&nbsp;biały wzór: pionowe pasy, między którymi przepływały namalowane cienką kreską rurkopławy i&nbsp;meduzy, identyczna tapeta jak ta u&nbsp;mnie, tyle że w&nbsp;odcieniach szarości, miałam już o&nbsp;nią zapytać, ale ruchacz81 powiedział, że czas na niego, przesłał całusy i&nbsp;się wyłączył.</p>
    <p>W nocy słyszałam piętro wyżej jakieś szmery, jakieś trzaski.</p>
    <p class="story-footnote">&copy; 2017 by Łukasz Drobnik</p>
    <button (click)="resetScroll()" [routerLink]="['/nocturine3']" type="button" class="btn read-on">czytaj dalej</button>
</div>
